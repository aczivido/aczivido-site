<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>il mattino del 13 settembre</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>Il
        mattino del 13 settembre</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        L&apos;armata francese era stata divisa in tre corpi: l&apos;avanguardia, il corpo
        di battaglia e la retroguardia. L&apos;avanguardia era posta agli ordini del
        Connestabile di Borbone (&quot;il pr&#xE9;tendait que s&apos;&#xE9;toit
        un droit de sa charge&quot;) e di essa facevano parte il maresciallo Trivulzio,
        il Bastardo di La Clayette ed il vecchio maresciallo Chabannes signore
        de La Palisse; si notavano inoltre fra i nomi pi&#xF9; in vista il signore
        d&apos;Ymbercourt, Carlo de la Tremouille signore di Talmont, il sire di Bussy
        fratello del cardinale d&apos;Amboise, il signore di Fleuranges e molti altri.
        Monsignore Galiot de Genouillac siniscalco d&apos;Armagnac comandava le grosse
        artiglierie e Pietro di Navarra le sue bande con i piccoli cannoni.<br>
        L&apos;avanguardia faceva perno sull&apos;abitato di San Giuliano ed era schierata
        pertanto dalla grande strada lodigiana e dalla roggia Spazzola che la
        costeggiava, fino alla roggia Nuova Brivio ed al Lambro sulla destra.
        Aveva quindi davanti a s&#xE8; le campagne aperte di Carpianello e dietro
        quelle di Rovido e Zivido: nel castello di quest&apos;ultima localit&#xE0;
        vi era la sede del comando del Connestabile.<br>
        Il corpo di battaglia, agli ordini del Re, presentava lo stesso schieramento
        dalla roggia Spazzola sulla sinistra al Lambro sull&apos;estrema destra ed
        occupava i prati e le vigne appena di sopra a Santa Brera. Erano col Re
        moltissimi fra i pi&#xF9; valorosi ed esperti cavalieri, a partire dal
        Baiardo, Gaspare de Colligny signore di Chatillon, ed il gran mastro di
        Francia Boisy.<br>
        La retroguardi invece era posta in terza schiera alla stessa distanza
        dal Re che questi dall&apos;avanguardia (&quot;un gran jet d&apos;arc&quot;); quindi
        in definitiva si appoggiava all&apos;abitato di Melegnano e probabilmente si
        teneva in parte a cavallo della strada romana a sud della Vettabbia nelle
        campagne di Pedriano; qui quasi sicuramente stazionava il carreggio.<br>
        Stava al comando della retroguardia Monsignore duca d&apos;Alencon cugino e
        cognato del Re, allora erede al trono ed erano con lui dei capitani di
        chiara fama come Aymar de Prie e Roberto Stuart d&apos;Aubigny.<br>
        Il grosso dell&apos;avanguardia era costituito dalle bande dei Lanzichenecchi
        e dei Guasconi; solo in parte da nuclei di gendarmeria; al corpo di battaglia
        appartenevano altre bande di Lanzichenecchi ed il rimanente della gendarmeria;
        alla retroguardia i Lanzi della Banda Nera al comando del signore di Tavennes.<br>
        Le truppe che si trovavano schierate in fronte, oltre ad appoggiarsi ai
        grossi canali ed ai fossi irrigatori che uscivano dalla Roggia Nuova e
        dalla Spazzola, avevano costituito dei ripari con terrapieni ed alti targoni
        (specie di scudi di legno o cuoio ricoperti di lamina metallica), conficcati
        nel suolo e legati fra loro, i quali costituivano una protezione dietro
        cui arcieri ed archibugieri spiavano l&apos;arrivo del nemico.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <p align="center"><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></p>
    </td>
  </tr>
</table>
<p align="center"><a href="../../../index.html"><img src="../../../sangiulianomil/ACZppplogo.JPG" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)"><font color="#0000FF">webmaster@aczivido.net</font></a></font></small></p>
</body>
</html>
