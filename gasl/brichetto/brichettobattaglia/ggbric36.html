<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>pattuglie a San Donato</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>Pattuglie
        a San Donato</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Era nei piani prestabiliti che l&apos;armata dovesse farsi sotto verso la citt&#xE0;,
        sempre sul terreno che stava fra lo stradale di Lodi ed il fiume Lambro,
        quel terreno che a farlo apposta come abbiamo gi&#xE0; detto, era tutto
        di propriet&#xE0; di casa Brivio, fertilissimo, ben coltivato ed irrigato,
        e che la Provvidenza, nei suoi imprescrutabili disegni, aveva permesso
        che venisse devastato dai belligeranti in tutta lunghezza.<br>
        Mand&#xF2; pertanto il Re a San Donato a scegliere i nuovi alloggiamenti
        ed a tastare un po&apos; il polso al nemico rinchiuso in citt&#xE0;. Eravamo
        giunti al mattino del 13 settembre che era di gioved&#xEC;: la giornata
        fatale.<br>
        Uscirono in avanscoperta con alcune lance il gran mastro di Francia ed
        il visconte de la Tremouille; Fleuranges nelle sue memorie dice di esserci
        andato lui pure insieme al conte di Sancerre. Perlustrarono l&apos;abitato
        di San Donato e quello di Chiaravalle; quindi Boisy rientr&#xF2; a Santa
        Brigida e La Tremouille and&#xF2; coi suoi cavalieri fino sotto porta
        per sentire nuove degli Svizzeri.<br>
        Era l&apos;ora in cui quelli stavano ancora parlamentando fra di loro: &quot;parte
        aborrenti dalla guerra, gli altri alieni dalla concordia, si facevano
        spesso consigli e tumulti&quot;. Qualcuno girellava anche nei pressi di
        porta Romana; vi fu una scaramuccia coi Francesi e qualche morto, ma soprattutto
        vi fu per questi ultimi la notizia certa che gli Svizzeri stavano per
        mettersi in movimento.<br>
        Il Cardinale di Sion, per tagliar corto alle discordie e per tema di ulteriori
        complicazioni, fece fare la radunata dei suoi compatrioti a suon di tamburo
        e postosi in cattedra in mezzo aloro, li arring&#xF2; con parole infuocate
        e bellicose, incuorandoli alla battaglia.<br>
        Il Fleuranges ed il Sancerre, stando a San Donato, udirono sparare dalla
        parte di Milano alcuni colpi di colubrina. Voltarono i loro destrieri
        e, speroni nella pancia, si diressero al gran galoppo verso Santa Brigida,
        dove il Fleuranges abbord&#xF2; subito il Re.<br>
        Questi, che stava nella sua stanza provandosi una nuova e meravigliosa
        armatura di Guascone, e chiss&#xE0; quali addomesticate notizie gli
        avevano fatto propinare all&apos;ultimo momento i parlamentari svizzeri che
        stavano presso di lui al campo, in un impeto di gioia salt&#xF2; al
        collo del suo grande amico dicendogli: abbiamo la pace con gli Svizzeri;
        occuperemo Milano senza dare battaglia!</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <p align="center"><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> -<a href="ggbrichetto.html"> Brichetto</a></font></b></p>
    </td>
  </tr>
</table>
<p align="center"><a href="../../../index.html"><img src="../../../sangiulianomil/ACZppplogo.JPG" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:daniele.esposti@gmail.com" style="color: rgb(0,0,255)"><font color="#0000FF">pierino.esposti@gmail.com</font></a></font></small></p>
</body>
</html>
