<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>l&apos;urto tremendo</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>L&apos;urto
        tremendo</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Narra il Burigozzo che gli Svizzeri il mercoled&#xEC; mattina avevano
        fatto una puntatina a San Donato, &quot;ma trovarono che nol gh&apos;era nulla
        et tornorno in dreto&quot;. Sappiamo invece che fu proprio il mattino
        del 13 che monsignor de La Tremouille ed il Gran Mastro di Francia si
        erano portati in esplorazione con una buona scorta di armati a San Donato,
        e proseguendo lungo lo stradale fino a San Martino ed oltre il Redefossi
        a porta Romana, i loro cavalieri avevano ucciso in scaramuccia sette od
        otto uomini armati che vagolavano da quelle parti.<br>
        Gli Svizzeri continuavano ad uscire in direzione di San Donato &quot;et
        dur&#xF2; loro passaggio sino alle ventidue ore; con un animo tale che
        non pareva gi&#xE0; che a guerra, ma a pi&#xF9; certi segni de victoria
        andassero&quot;.<br>
        Essi si aspettavano di trovare il nemico a San Donato e qui giunti incominciarono
        a scaricare dieci falconetti che avevano menato seco (Giovio), mentre
        i Francesi si trovavano invece a tre miglia e mezzo sulla linea di San
        Giuliano. Questi colpi servirono a far drizzare le orecchie al Connestabile
        ed al Trivulzio, ma d&apos;altronde sollevarono le proteste del Muzio, che
        consigliava invano di arrestare la marcia.<br>
        Il medesimo, e con lui alcuni capitani quali il Landeberg, Cenzio Amerer
        e Rodolfo Longo &quot;avevano notato che da destra v&apos;era rimaso un luogo
        comodo per accamparsi, dove un piano assai basso quasi da due lati era
        cinto da un perpetuo canale il quale correva alle mulina&quot; (Giovio).
        Si tratta delle praterie e delle marcite che stavano fra il Redefossi
        e la Vettabbia, dalla Bettolina a Sestogallo.<br>
        Ivi, secondo quei capitani, le forze svizzere avrebbero potuto riposarsi
        dalla marcia ed organizzarsi prima di dare battaglia alle avanguardie
        francesi che si intravedevano in linea sull&apos;altro lato dello stradale
        dalla chiesa di San Giuliano al Lambro. Ma nulla valse a trattenere l&apos;impeto
        di quelle bellicose bande, che oramai sprezzando gli ordini dei loro capi
        e venendo meno alle regole di una sana prudenza militare, man mano che
        giungevano, si buttavano a sinistra della strada attraversando la roggia
        Spazzola, e di corsa attraverso i campi, si avventarono con le lunghe
        picche contro gli avamposti nemici.<br>
        Le forze di rottura erano costituite dai &quot;figli perduti&quot;, uomini
        elettissimi di tutti i cantoni, d&apos;et&#xE0; fiorita, di singolare prestanza
        e che ricevevano due paghe. L&apos;urto contro i serrati ranghi dei Guasconi
        e dei Lanzichenecchi, l&#xE0; fermi dietro quella palizzata di ripari,
        fu tremendo.<br>
        Per seguire tutte le pi&#xF9; minute fasi del combattimento, come gi&#xE0;
        fece il Mignet, ho giudicato conveniente rifarmi alla famosa lettera che
        il Re scrisse a sua madre la duchessa d&apos;Angoul&#xE8;me al termine del
        fatto d&apos;arme; in tale lettera, malgrado le comprensibili esagerazioni
        che suscitarono ironiche critiche degli storici posteriori anche francesi
        quali il Michelet, sono del meglio presentati tutti i particolari dell&apos;azione
        e gli incidenti sopravvenuti nelle due giornate memorabili.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <p align="center"><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></p>
    </td>
  </tr>
</table>
<p align="center"><a href="../../../index.html"><img src="../../../sangiulianomil/ACZppplogo.JPG" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)"><font color="#0000FF">pierino.esposti@gmail.com</font></a></font></small></p>
</body>
</html>
