<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>La stretta finale</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>La
        stretta finale</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Ributtati dall&apos;ala destra di Borbone e navarro, respinti a sinistra dai
        cavalieri veneziani, gli Svizzeri in un ultimo disperato tentativo fecero
        massa verso il centro, e come una valanga caricarono il corpo dei Lanzichenecchi
        della Banda Nera dove era il Re e si slanciarono in un furioso corpo a
        corpo.<br>
        Le due ali del Borbone e dell&apos;Alencon, non incontrando pi&#xF9; resistenza
        si richiudevano su di loro accerchiandoli, ed i balestrieri Guasconi li
        assalirono con estrema veemenza, mentre i cannoni tutti sparavano su di
        loro rabbiosamente. Fu un terribile incrociare di picche e di colpi d&apos;ascia,
        ultima fase della battaglia che in uno spaventoso crescendo, non vide
        cedimenti ma il finale massacro: scrisse il Re che i nemici vennero tutti
        tagliati a pezzi e che nessuno scamp&#xF2;.<br>
        Non potendo retrocedere perch&#xE8; stavano per essere presi alle spalle
        dalle due ali dello schieramento francese, gli Svizzeri col coraggio della
        disperazione si lanciarono sempre pi&#xF9; avanti invadendo l&apos;abitato
        di Zivido, gli orti, le case e le cantine, ed infine si rinserrarono nei
        granai del castello e si difesero accanitamente dagli assalti dei Lanzichenecchi
        che cercavano di snidarli.<br>
        Il Re raccolse intorno a s&#xE8; tutti i cavalieri e lanci&#xF2; un&apos;ultima
        carica verso le rimanenti forze del nemico che si erano voltate verso
        Carpianello, mentre dai nuclei sparsi per la campagna si levavano i segnali
        della ritirata.<br>
        Agli ordini del Maresciallo di Fleuranges, il quale racconta che fu lui
        personalmente a &quot;buster le feu&quot; i Lanzichenecchi circondarono
        il castello di Zivido e lo incendiarono. Fu una scena paurosa: investiti
        dalle fiamme e non vedendo scampo gli occupanti si lanciavano dalla finestre
        e venivano finiti al suolo; ben ottocento uomini vi perirono miseramente
        e fra essi alcuni Francesi, i signori di Bussy e di Manes con gli uomini
        loro che si erano avventurati nell&apos;interno delle case per occuparle.<br>
        Sfuggiti alla morsa dell&apos;accerchiamento, alcuni drappelli svizzeri, accecati
        dalla polvere e dal fumo, persero l&apos;orizzonte e si addentrarono in fuga
        sempre pi&#xF9; nel campo francese, fino a giungere a Santa Brigida
        dove erano il quartier generale e gli equipaggi del Re; si gettarono allora
        a valle e passando il Lambro a guado risalirono sulla sua riva sinistra
        attraverso i campi, verso la cascina Colombara e la Maiocca.<br>
        Altri, rimasti fuori dalla stretta di Zivido e rivoltisi verso Carpianello
        sotto la spinta dell&apos;ultima carica di cavalleria del Re ed il bersagliare
        della freccie dei balestrieri Guasconi, raggiunsero vertiginosamente le
        boscaglie che stavano fra la roggia Nuova ed il Lambro.<br>
        C&apos;era un vecchio ponte che venne distrutto dagli Spagnoli nel 1746 ed
        ancora riedificato nel secolo scorso; per quel ponte alcuni nuclei di
        fuggiaschi poterono mettersi in salvo, ed uniti ai precedenti raggiungere
        le cascine della Brusada e della Strepada, quindi le campagne della Boscana
        e di Linate. Quelli pi&#xF9; tardi, perch&#xE8; feriti e malconci,
        vennero raggiunti ai mulini di carpianello e di Bolgiano dove furono trucidati.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <div align="center"><strong><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></strong></div>
    </td>
  </tr>
</table>
<p align="center"><img src="../../../sangiulianomil/ACZppplogo.JPG" border="0"><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)"><font color="#0000FF">pierino.esposti@gmail.com</font></a></font></small></p>
</body>
</html>
