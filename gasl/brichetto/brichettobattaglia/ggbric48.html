<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>Eroismo degli svizzeri</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>Eroismo
        degli Svizzeri</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Fumavano le rovine del castello ed i casolari della vigna di Sant&apos;Eusebio
        erano ancora in fiamme quando alla fine tacquero le batterie piazzate
        sull&apos;altura di Rovido e di Zivido; di lontano, verso Ospitaletto e Bolgiano
        e Triulzio, si vedevano le ultime code delle colonne degli Svizzeri che
        si allontanavano e ripiegavano sullo stradale di San Donato, diretti verso
        la citt&#xE0;.<br>
        La campagna presentava un aspetto tragico: alberi schiantati e divelti,
        filari di viti atterrate e calpestate, fossi spianati, argini rotti, e
        nelle parti pi&#xF9; declivi correva l&apos;acqua infangando ed allagando
        il terreno. Questo desolante quadro di tanta bella vegetazione ed ordinate
        culture che fino a due giorni prima avevano colpito gli invasori per la
        loro floridezza e per l&apos;abbondare dei frutti e delle messi autunnali,
        si completava di uno spettacolo macabro di cadaveri ovunque sparsi e talora
        ammucchiati in terribile groviglio, di cavalli rovesciati ed armi abbandonate.<br>
        &quot;La battaglia &#xE8; stata lunga e dura da ieri ad oggi - scrisse
        il Re di Francia - senza sapere chi l&apos;avesse perduta o guadagnata&quot;:
        queste parole definiscono l&apos;insolito comportamento di questi due eserciti
        che si sbranarono a vicenda seminando il terreno di morti, ritornando
        l&apos;uno donde era venuto, rimanendo l&apos;altro al suo posto senza inseguirlo
        e cogliere come avviene normalmente i frutti della vittoria.<br>
        Tanto ardimento e bellicosit&#xE0; dei meravigliosi guerrieri svizzeri,
        la cui fanteria si era oramai affermata come la migliore d&apos;Europa, erano
        stati fiaccati da venti ore di ininterrotta battaglia senza riposo e senza
        cibo, eppoi il sopraggiungere della cavalleria veneziana diede un colpo
        mortale alla animosit&#xE0; ed al mordente degli attaccanti. Essi ebbero
        la sensazione che dietro quelle poche centinaia di lance che vennero chiamate
        in tutta fretta da Lodi, fosse tutto l&apos;esercito della Serenissima, il
        quale invece era ancora lontano.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <div align="center"><strong><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></strong></div>
    </td>
  </tr>
</table>
<p align="center"><img src="../../../sangiulianomil/ACZppplogo.JPG" border="0"><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)"><font color="#0000FF">webmaster@aczivido.net</font></a></font></small></p>
</body>
</html>
