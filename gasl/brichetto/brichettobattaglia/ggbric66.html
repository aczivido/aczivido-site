<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>La cappella votiva</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>La
        cappella votiva</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Il voto di francesco I fatto nella notte tremenda, di recarsi in pellegrinaggio
        alla Santa Sindone se fosse uscito salvo e vittorioso da quel massacro,
        venne sciolto alcuni mesi dopo nel 1516; il Re, portatosi a Lione col
        suo seguito, and&#xF2; fino a Chambery a piedi secondo la consuetudine
        a venerare la preziosa reliquia, propriet&#xE0; dei duchi di Savoia
        e che si conservava in quella citt&#xE0;.<br>
        La religiosit&#xE0; di questo sovrano viene sottolineata da tutti gli
        storici, ma giova ricirdare che essa era un po&apos; comune a tutti, Re e principi,
        in quanto figli del loro tempo; di costumi molto licenziosi nella loro
        vita privata, di moralit&#xE0; e linearit&#xE0; assai discutibili
        in quella pubblica, ed anche gli ecclesiastici non erano certo di esempio
        agli altri, ponevano un tal fervore nelle pratiche religiose, e forse
        anche un&apos;intima convinzione derivante dalla paura dell&apos;inferno, da farne
        rimanere stupiti.<br>
        Gi&#xE0; la duchessa d&apos;Angoul&#xE8;me l&apos;aveva avuto questo figlio
        maschio per intercessione di San Francesco da Paola e gliene impose quel
        nome in segno di riconoscenza, nome nuovo prima di lui nei quadri genealogici
        secolari dei reali di Francia; dal giorno in cui lasci&#xF2; il castellod&apos;Amboise
        per avviarsi alla guerra in Italia, essa altern&#xF2; le cure di governo
        quale reggente ad una vita di piet&#xE0; intensa (e nemmeno lei era
        farina da ostie) allo scopo di ingraziarsi la Provvidenza per la buona
        riuscita della spedizione.<br>
        Nella giornata di Marignano, guardate mo&apos; la potenza dell&apos;istinto materno,
        e non che ci fosse il telegrafo a quei tempi, Luisa di Savoia era andata
        in pellegrinaggio a piedi al santuari di Notre Dame de Fontaines per raccomandare
        il figlio.<br>
        Gli avvenimenti interni del ducato di Milano, passato sotto la dominazione
        francese ma continuamente insidiato, fecero rimandare il progetto del
        Re di far costruire sul campo di battaglia un tempio votivo, come da promessa
        pubblicamente fatta la sera del 14 settembre 1515. Circa due anni dopo
        Francesco I mand&#xF2; ordini al suo intendente generale delle finanze
        in Lombardia, il magnifico Sebastiano Ferreris, perch&#xE8; esperisse
        delle pratiche intesa all&apos;acquisto del terreno su quei campi, onde dare
        una mano alla realizzazione del suo progetto.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <div align="center"><strong><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></strong></div>
    </td>
  </tr>
</table>
<p align="center"><img src="../../../sangiulianomil/ACZppplogo.JPG" border="0"><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)"><font color="#0000FF">pierino.esposti@gmail.com</font></a></font></small></p>
</body>
</html>
