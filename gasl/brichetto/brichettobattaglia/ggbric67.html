<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>La vigna di Santo Eusebio</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>La
        vigna di Santo Eusebio</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Tali pratiche si conclusero con la cessione da parte della casa Brivio
        agli agenti del Re di Francia di una vigna di centoventicinque pertiche,
        detta di Santo Eusebio, posta nel territorio di Zivido di San Giuliano,
        nella quale si dovevano fabbricare una chiesa ed un monastero destinato
        ai monaci dell&apos;ordine dei Celestini di Francia (atto notarile del 19 gennaio
        1518). <br>
        Fu data prontamente mano alla costruzione, e fu anzi l&apos;appezzamento accresciuto
        di altre venticinque pertiche a richiesta dei padri Celestini, i quali
        vi si insediarono e provvidero a raccogliere i resti dei morti della battaglia
        ed esplicare i loro servizi religiosi, secondo le intenzioni del Re. Il
        tempio si chiam&#xF2; &quot;Santa Maria della Vittoria&quot;.<br>
        Ma le faccende d&apos;Italia non erano tanto propizie ai Francesi per la pessima
        dominazione del Lautrec, il rientro del duca Francesco II Sforza, la battaglia
        della Bicocca, la peste ed infine la famosa disfatta di Pavia (1525);
        i monaci Celestini potevano vivere indisturbati poich&#xE8; nessuno
        li molestava, ma non certo in condizioni di spirito tali da rendere fiorente
        la loro comunit&#xE0;, sotto il dominio dei nemici del loro paese ed
        in un clima ben lontano da quello che aveva presieduto alla fondazione
        del monastero. Sicch&#xE8; dopo qualche anno decisero di ritirarsi,
        vendendo tutto quanto era vendibile ed abbandonando definitivamente il
        convento di Zivido (1532-1533).<br>
        Le vicende successive della chiesa di Santa Maria della Vittoria di Zivido
        sono ben descritte dall&apos;Inganni nel suo gi&#xE0; citato pregevole volume
        e presentano il carattere della lenta, continua e progressiva decadenza.
        Nel 1534, con bolla di papa Paolo III, i beni gi&#xE0; dei Celestini
        vennero eretti in beneficio, conferito via via a diversi ecclesiastici
        fino a quando, rimasto vacante, la Santa Sede lo deleg&#xF2; a San Carlo
        Arcivescovo di Milano che ne entr&#xF2; in assoluto possesso.<br>
        Durante il periodo della peste il convento di Zivido funzion&#xF2; come
        lazzaretto succursale a spese del Santo che vi fece trasferire trecento
        infermi da San Stefano Maggiore; cessato il terribile flagello lo adib&#xEC;
        ad ospizio per i vagabondi, i cronici, i vecchi incurabili, i derelitti
        e gli infortunati. Il pio istituto nel 1578 venne trasferito in citt&#xE0;:
        gi&#xE0; l&apos;anno prima il Borromeo aveva donato quei beni all&apos;Ospedale
        Maggiore </font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <div align="center"><strong><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></strong></div>
    </td>
  </tr>
</table>
<p align="center"><img src="../../../sangiulianomil/ACZppplogo.JPG" border="0"><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)"><font color="#0000FF">webmaster@aczivido.net</font></a></font></small></p>
</body>
</html>
