<html>
<head>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<meta name="GENERATOR" content="Microsoft FrontPage 3.0">
<title>Le ricerche del cappellano Inganni</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="750">
  <tr>
    <td align="right" valign="bottom" width="100%">
      <p align="right"><font color="#0000FF" size="2" face="Verdana, Arial, Helvetica, sans-serif"><em><b>La Battaglia
        sui libri</b></em></font>
    </p></td>
  </tr>
</table>
<table border="0">
  <tr>
    <td></td>
  </tr>
</table>
<table border="0" width="750">
  <tr>
    <td valign="top" width="20%">
      <p><font color="#800000" size="2" face="Verdana, Arial, Helvetica, sans-serif"><strong><b>Giuseppe
        Gerosa<br>
        Brichetto</b></strong></font>
      </p><p><font color="#800000" size="2" face="Verdana, Arial, Helvetica, sans-serif"><em><strong><b>La
        Battaglia di<br>
        Marignano, uomini<br>
        e tempi delle<br>
        calate dei francesi<br>
        sul ducato di Milano<br>
        </b></strong></em></font></p>
      <p><font color="#800000" size="1" face="Verdana, Arial, Helvetica, sans-serif"><strong><b>Milano,
        1965</b></strong></font>
    </p></td>
    <td valign="top" width="80%">
      <p align="JUSTIFY"><font face="Verdana, Arial, Helvetica, sans-serif" size="2"><b>Le
        ricerche del cappellano Inganni</b><br>
        <br>
        </font><font face="Verdana, Arial, Helvetica, sans-serif" size="1">&#xA0;&#xA0;&#xA0;&#xA0;
        Noi avremmo potuto sapere ben poco su questo argomento se il sacerdote
        Raffaele Inganni, cappellano di casa Brivio a Santa Maria di Zivido, negli
        anni 1886-1887, dopo un periodo di pazienti studi e ricerche, non avesse
        fatto eseguire degli scavi dai quali rilev&#xF2; la pianta precisa delle
        due chiese e del monastero.<br>
        Era nel complesso un edificio grandioso come dimensioni e con fondamenta
        salde e si rimane perplessi nell&apos;apprendere che sia andato in rovina in
        pochi decenni al punto da esserne demolito, mentre nei cascinali d&apos;attorno,
        gli stessi che sono stati testimoni del celebre fatto d&apos;arme, si vedono
        ancora dei casolari e degli edifici rustici di poco conto che sicuramente
        c&apos;erano a quell&apos;epoca. Certamente non avr&#xE0; avuto pregi artistici
        e nocque alla sua conservazione il mutar di dominio sulle terre del ducato
        di Milano, e l&apos;essere dedicato alla memoria di un avvenimento che non
        coincideva con ideali nazionali.<br>
        Nelle ricognizioni che compi&#xE8; l&apos;Inganni nella cripta della chiesa
        di Zivido egli rilev&#xF2; lungo le pareti delle file di ossa umane
        disposte a strati e ricoperte da ramoscelli e corone di bosso; ma esse
        sono numericamente ben poca cosa al confronto dei sedicimila morti per
        i quali il Re di Francia fece scavare delle gran fosse dopo il combattimento.
        Si tratta probabilmente dei resti raccolti successivamente e riaffiorati
        man mano nei lavori dei campi e riuniti nella chiesa di Santa Maria della
        Vittoria; quelli delle grandi fosse sono ancora l&#xE0; e le bagnano
        le acque della roggia Gerenzana che ne trae rigogliosa vegetazione, finch&#xE8;
        dopo quasi cinque secoli le scavatrici dei nuovi grandi complessi residenziali
        le riporteranno alla luce.<br>
        Due lapidi tombali, una dei resti del Duca di Castelleraud fratello del
        Connestabile e l&apos;altra del Principe Giliberto di Lorena, l&apos;Inganni le
        scopr&#xEC; nel cortile di una casa di Melegnano; provenivano evidentemente
        dal materiale di demolizione della Vittoria ed egli, venutone in possesso,
        le fece saggiamente murare nell&apos;interno della chiesa di Zivido; i frammenti
        di un&apos;altra lapide funeraria rinvenuta negli scavi della distrutta chiesa
        di San Francesco grande in Milano, ed ora al museo archeologico ricordano
        il signor Antonio di Dinteville che fu ferito il 14 settembre a San Giuliano
        e che fin&#xEC; a morire in citt&#xE0; come appare evidente, il 29
        dello stesso mese.<br>
        A suggellare la cripta di Zivido il buon cappellano fece apporre di suo
        una pietra tombale con una elegante iscrizione latina che gi&#xE0; pi&#xF9;
        non si legge e sulla piazzetta antistante, luogo dell&apos;antico cimitero,
        una colonna tronca, sul cui piedestallo &#xE8; inciso il ricordo del
        celebre fatto d&apos;arme, con che si pu&#xF2; concludere che la memoria
        di avvenimenti anche famosissimi va persa sul terreno, come scrive il
        Verri: &quot;i marmi, gli edifizi, le pubbliche fondazioni, tutto si scompone
        e disperde&quot;. Per il ricordo della parte che hanno avuto i villaggi
        ed i casolari dei dintorni di Melegnano, San Giuliano e San Donato in
        uno dei pi&#xF9; sanguinosi combattimenti della storia, val pi&#xF9;
        quel libricino senza pretese scritto in prosa ed in versi da Pasquier
        Le Moyne &quot;dit Le Froc, portier ordinaire du roy&quot;, di cui si
        conoscono solo due copie, che potrebbe definirsi con i versi di Orazio:
        &quot;monumentum aere perennius.</font></p>

</td>
  </tr>
</table>
<hr size="1" color="#0000FF">
<table width="100%" border="0" cellspacing="0" cellpadding="0">
  <tr>
    <td>
      <div align="center"><strong><b><font face="Verdana, Arial, Helvetica, sans-serif" size="1" color="#0000FF"><a href="../../../zivido/battaglialibri/battaglialibri.html">indice
        sezione</a> - <a href="ggbrichetto.html">Brichetto</a></font></b></strong></div>
    </td>
  </tr>
</table>
<p align="center"><img src="../../../sangiulianomil/ACZppplogo.JPG" border="0"><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)"><font color="#0000FF">webmaster@aczivido.net</font></a></font></small></p>
</body>
</html>
