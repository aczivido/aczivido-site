<html>
<head>
<meta name="GENERATOR" content="Microsoft FrontPage 3.0">
<title>Bressanone - Brixen</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><big><font face="Times New Roman" color="#808080" size="5">Alto Adige<br>
        Sud Tirol</font></big></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Bressanone</font><br>
        <font face="Verdana, Arial, Helvetica, sans-serif" size="1">di Karl Mittermaier</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <b>Nel cuore della citt&#xE0;</b><br>
        Nella seconda giornata della sua permanenza fra noi il signor Fuchs decide
        di sondare l&apos;anima di Bressanone; il cuore della citt&#xE0; pulsa nella
        Piazza del Duomo attorniata da edifici sacri e civili: la basilica, la
        parrocchiale di San Michele, la cappella aulica - nota come Chiesa della
        Madonna - il Chiostro, la chiesetta di S. Giovanni, il municipio, la Casa
        Goreth.<br>
        A pochi passi verso sudovest sorge il poderoso Palazzo Principesco. Bressanone
        infatti fu per secoli la capitale di un principato ecclesiastico del Sacro
        Romano Impero. Poich&#xE9; la strada degli imperatori, che valicando
        il passo del Brennero congiunge il mondo tedesco con quello italiano,
        gi&#xE0; in epoca medievale aveva una enorme importanza politico-religiosa,
        i vescovi - che verso la fine del 10&#xB0; secolo avevano trasferito la
        loro sede dalla roccaforte di Sabiona presso Chiusa nella pi&#xF9; comoda
        conca di Bressanone - ottennero in feudo le contee della vallate lungo
        l&apos;Inn, l&apos;Isarco e la Rienza. Attorno al 1250 il principe-vescovo Bruno
        von Kirchberg - fondatore di Brunico - fece ristrutturare l&apos;antico castello
        del capitano, sito all&apos;angolo sudoccidentale della citt&#xE0; murata,
        facendone la propria residenza, fortificata da torri e circondata da un
        fossato.<br>
        In sintonia con lo spirito del Rinascimento italiano, che stava dando
        ovunque nuovi impulsi di idee e di attivit&#xE0;, durante il 16&#xB0;
        secolo questa residenza principesca divenne una lussuosa sede di rappresentanza.
        Il celebre cardinale Cristoforo Madruzzo, principe-vescovo di Trento e
        di Bressanone, fece allestire un magnifico parco di impianto rinascimentale
        - detto Giardino di Corte - con peschiera, orangerie, stalla dei cervi
        ed un padiglione collegato al castello da un colonnato. Il principe-vescovo
        Andrea d&apos;Austria nel 1595 fece innalzare la recinzione del frutteto a
        sud del palazzo - frutteto documentato gi&#xE0; nel 1265 come &quot;pomarium&quot;
        - con la torretta cinese e quella giapponese agli angoli esterni.<br>
        Entrando in quella che fu la residenza principesca il nostro turista &#xE8;
        preso da stupore; infatti, dopo il trasferimento del vescovo e degli uffici
        curiali a Bolzano, il palazzo &#xE8; diventato Museo Diocesano, in cui
        &#xE8; esposta un&apos;originale documentazione storico-artistica di questa
        terra impregnata di cultura e di tradizioni cristiane.<br>
        Dalla finestra verso meridione Ulrich Fuchs getta uno sguardo sul frutteto
        ben curato e sui gi&#xE0; menzionati padiglioni ispirati alla terra
        del Sol Levante. Questa &#xE8; arte per eccellenza, una integrazione
        assennata anche se stilisticamente un po&apos; temeraria del maestoso edificio
        cui fa capo.<br>
        Ci&#xF2; che maggiormente impressiona il visitatore &#xE8; lo scenografico
        triplice ordine di logge rinascimentali nel cortile interno: le 32 statue
        di terracotta presenti tra le 44 create fra il 1597 ed il 1600 da Hans
        Reichle - allievo di Giovanni Bologna a Firenze - rappresentano la genealogia
        della Casa d&apos;Asburgo.<br>
        Nei secoli successivi il Palazzo Principe-Vescovile fu sottoposto a numerose
        opere di ristrutturazione e di ampliamento, soprattutto in stile barocco,
        come ad esempio la medievale ala ovest, la nuova cappella aulica, l&apos;appartamento
        imperiale, gli interni dell&apos;ala nord, il teatro di corte ad est e singole
        facciate esterne: la principesca residenza rinascimentale divenne cos&#xEC;
        un Palazzo Vescovile in stile barocco con al centro la cappella aulica
        quale apogeo di un&apos;epoca dall&apos;arte giocosa e pur impressionante.<br>
        Ritornato nella Piazza del Duomo il nostro ospite non perde l&apos;opportunit&#xE0;
        di dare un&apos;occhiata all&apos;interno del Municipio. Sito al centro della citt&#xE0;
        vescovile, &#xE8; accessibile sia dalla Piazza del Duomo che dai Portici
        Maggiori. La poderosa facciata rinascimentale sormontata da un tetto merlato
        - dovrebbe alludere al linguaggio architettonico del tardo medioevo -
        aveva attratto l&apos;attenzione del nostro turista. Credeva erroneamente che
        qui, in quest&apos;ambito civile, si facesse politica da secoli. In realt&#xE0;
        le raffigurazioni a trompe-l&apos;oeil che adornano il giroscale non sono tanto
        antiche quanto verrebbe da pensare di primo acchito. Anche le pitture
        parietali del secondo piano risalgono appena al 19&#xB0; secolo, ma creano
        un aspetto medievalizzante. Un impiegato comunale spiega che non pi&#xF9;
        di cent&apos;anni fa al posto dell&apos;odierno palazzo si trovava una semplice
        casa borghese, propriet&#xE0; d&apos;un commerciante in farina ed altri generi
        alimentari. L&apos;amministrazione comunale aveva la propria sede nel Municipio
        Vecchio, dall&apos;altra parte dei Portici.<br>
        E&apos; appena alla fine del secolo scorso, in un periodo in cui si ebbe l&apos;ascesa
        della borghesia cittadina, che venne ristrutturato e sopraelevato il Municipio
        &quot;nuovo&quot;. Il piano superiore venne coronato da una torre mentre
        in terrazza si eresse un parapetto merlato per creare un&apos;aurea d&apos;antico,
        soprattutto parvenza di fortilizio. Anche gli elementi formali all&apos;interno
        dell&apos;edificio hanno il sapore storicizzante di reminiscenze medievali:
        architetture fittizie, affreschi su temi cavallereschi e raffigurazioni
        di antichi atti di eroismo - tutte scene ispirate alla storia cittadina
        - dipinte appena dopo le celebrazioni del millennio della citt&#xE0;.
        Questa nuova residenza apparteneva all&apos;imperial-regio consigliere di stato
        Ferdinand Kaltenegger, che la chiam&#xF2; &quot;Castello Tauernstein&quot;.<br>
        Il Kaltenegger mor&#xEC; nel 1911. Ancora in quello stesso anno la casa
        fu offerta in vendita alla citt&#xE0; di Bressanone. Offerta che giunse
        al momento giusto, dato che si stavano aprendo nuovi orizzonti all&apos;economia
        locale: alcuni anni prima Otto von Guggenberg aveva conquistato per Bressanone
        la fama di luogo di cura, creando cos&#xEC; le premesse di una fervida
        attivit&#xE0; nell&apos;ambito del turismo. Nel 1890 infatti Guggenberg aveva
        allestito poco fuori di Stufles uno stabilimento idroterapeutico basato
        sul metodo Kneipp - il primo della monarchia danubiana - che ebbe un rapido
        successo. Gi&#xE0; da tempo l&apos;amministrazione civica cercava una sede
        sufficientemente grande e rappresentativa. Ad Otto von Geggenberg, borgomastro
        di Bressanone, piacque il Castello Tauernstein e gi&#xE0; nel 1912 il
        nuovo palazzo municipale ospit&#xF2; gli uffici amministrativi. Oggi,
        alle soglie del terzo millennio e con lo sviluppo della citt&#xE0;,
        il municipio risulta ormai insufficiente alle nuove esigenze ed alcuni
        uffici sono gi&#xE0; stati trasferiti in altra sede.<br>
        Ancor prima di dirigersi verso il Duomo, il Chiostro e la Chiesa Parrocchiale,
        Ulrich Fuchs gironzola un tantino sotto i Portici a prendere contatto
        con la vita borghese, commerciale ed artigianale della citt&#xE0;. Se
        l&apos;ambito del Duomo da sempre costituisce il fulcro della vita religiosa,
        quello dei Portici &#xE8; il tipico centro in cui opera la borghesia
        cittadina. Le volte - cos&#xEC; un tempo si chiamavano i Portici - sono
        molto antiche; esistevano gi&#xE0; prima del furioso incendio del 1444.
        Allora vi si insediarono stabilmente i venditori ambulanti. &quot;Peccato&quot;
        pensa il nostro ospite, &quot;che i dipinti e gli affreschi che possono
        benissimo immaginarmi sotto queste volte, non siano pi&#xF9; conservati&quot;.
        E&apos; impressionato anche dell&apos;Uomo Selvaggio dalle tre teste che vigila
        dall&apos;alto sull&apos;incrocio dei Portici Maggiori e dei Portici Minori. Una
        figura strana e misteriosa che in alcuni incute ansia e paura, in altri
        soltanto un senso di spavalderia bonacciona. L&apos;origine e il significato
        di questa statua a tre teste sono tuttora avvolti di mistero.<br>
        La casa, sulla quale il mostro dalle tre teste sopravvive al passar del
        tempo, era per lunghi secoli un albergo dal nome suadente: &quot;Aquila
        Nera&quot;. Durante i suoi tre viaggi in Italia vi pernott&#xF2; con
        il padre il celebre musicista Wolfgang Amadeus Mozart. Nella seconda met&#xE0;
        del 18&#xB0; secolo una visita a Bressanone era d&apos;obbligo per chiunque
        avesse un titolo ed un nome illustre oppure volesse presentarsi all&apos;alta
        societ&#xE0;. In quell&apos;epoca furono molti i membri della Casa imperiale
        che sostarono a Bressanone e furono graditi ospiti del Palazzo Principe-Vescovile,
        dove il programma culturale era arricchito da concerti e rappresentazioni
        teatrali. Come s&apos;addiceva al ceto della borghesia, cui i Mozart appartenevano,
        essi vennero ospitati in un albergo degno del loro rango.<br>
        Per tornare nella Piazza del Duomo il nostro Ulrich prende una scorciatoia,
        il vicolo del Duomo; d&#xE0; un&apos;occhiata fugace all&apos;erker del ristorante
        dove la sera prima aveva un tantino esagerato nel bere e si trova nuovamente
        al cospetto delle possenti torri campanarie della basilica.<br>
        Ogni chiesa ha una propria storia, ma quella del Duomo ne ha una del tutto
        particolare.<br>
        La prima costruzione risale alla met&#xE0; del 10&#xB0; secolo: era un&apos;edificio
        a tre navate con soffitto piatto che ad oriente facevano capo ad un presbiterio
        con cripta, dedicato ai santi Pietro ed Ingenuino, e ad occidente ad un
        altro presbiterio con cripta, dedicato a S. Stefano, simboli della potest&#xE0;
        ecclesiastica l&apos;uno, e di quella imperiale l&apos;altro. Dopo lo spaventoso
        incendio del 1174, verso la fine del 12&#xB0; secolo - in piena epoca romanica
        - le tre navate si arricchirono delle volte e di un transetto. A causa
        di questi mutamenti architettonici nacque in pratica il secondo Duomo,
        consacrato nel 1237 e riconsacrato nel 1274, dopo un altro incendio e
        l&apos;opera di ricostruzione e restauro. Nel tardo medioevo accanto al Duomo
        vennero erette diverse cappelle ispirate ad devozionalismo e al gusto
        del periodo gotico. Al tempo del celebre cardinale Nicol&#xF2; Cusano,
        vescovo di Bressanone dal 1450 al 1464, si pass&#xF2; ad un&apos;unica navata
        con abside gotica, tuttora visibile dall&apos;esterno. Fra il 1745 ed il 1754
        il vecchio Duomo venne demolito e ricostruito ex novo in un pomposo stile
        barocco. L&apos;atrio neoclassico, sormontato dalle benedicenti statue dei
        santi patroni diocesani Cassiano, Ingenuino ed Alboino, fu portato a termine
        nel 1785, su disegno di un artista locale.<br>
        Il Duomo di Bressanone &#xE8; unico ed inconfondibile nel suo possente
        aspetto, ed &#xE8; la testimonianza caratteristica della millenaria
        presenza vescovile in citt&#xE0;. Ma che convince non &#xE8; soltanto
        la struttura esterna; all&apos;interno l&apos;unica navata rappresenta un ideale
        connubio fra architettura barocca di stampo lombardo e ornamentazioni
        rococ&#xF2; d&apos;origine danubiana. Elegante &#xE8; l&apos;arredamento: molto
        marmo variopinto ma senza esuberanza, che conferisce una gioiosa solennit&#xE0;
        al luogo sacro. Gli affreschi della volta principale - al centro la grande
        raffigurazione dell&apos;Agnello - e di quelli laterali sono opere impareggiabili
        del pittore Paul Troger di Monguelfo. Gli altari sono dei capolavori di
        insuperabile valore artistico: l&apos;altare maggiore, ultimato nel 1753 dallo
        scultore barocco Teodoro Benedetti di Mori (TN), &#xE8; uno dei pi&#xF9;
        sontuosi di tutto il Tirolo; quello di S. Cassiano eretto anch&apos;esso nel
        1753 per disposizione del Capitolo del Duomo, ospita nel sarcofago in
        bianco marmo di Carrara le reliquie dei santi Ingenuino ed Alboino; l&apos;altare
        rococ&#xF2; di Sant&apos;Anna, fondato dall&apos;omonima confraternita e realizzato
        fra il 1762 ed il 1764, si presenta grazioso e senza le tradizionali colonne;
        impressionanti sono altres&#xEC; l&apos;altare del Santissimo, fondato dalla
        confraternita del Santo Rosario, l&apos;altare di Ognissanti, con colonne provenienti
        dal Marocco e statue di fattura veneziana, l&apos;altare del redentore con
        la Trasfigurazione di Cristoforo Unterberger, l&apos;altare della Santa Croce
        con colonne in marmo di Corf&#xF9;, gli altari neoclassici di Sant&apos;Agnese
        e di San Giovanni Nepomuceno, ed il pi&#xF9; recente altare del popolo
        creato in bronzo dallo scultore locale Martin Rainer.<br>
        Prima di entrare nel chiostro adiacente al Duomo, Ulrich Fuchs si sofferma
        ad osservare le lapidi gotiche dei vescovi dal volto e dal ventre appiattiti.
        Prima queste lastre funebri si trovavano sul pavimento del Duomo, sopra
        le tombe, ed i fedeli stentavano a schivarle. Ora esse sono applicate
        alle pareti dell&apos;atrio ed all&apos;ingresso occidentale del Chiostro.<br>
        Il Chiostro &#xE8; ben pi&#xF9; di una galleria d&apos;arte: come tutti
        gli altri ambienti creati per il culto, anche questo &#xE8; un luogo
        sacro. Qui un tempo si pregava, si facevano delle processioni e si seppellivano
        gli appartenenti al clero del Duomo. Qui - pensa il signor Fuchs - s&apos;addicono
        raccoglimento, silenzio, meditazione e preghiera per sentirsi pi&#xF9;
        vicini a Dio e all&apos;anima dell&apos;uomo.<br>
        Meditando in questo luogo uno si sente venire i brividi. La cultura &#xE8;
        ben pi&#xF9; che un&apos;attrazione turistica; la cultura dell&apos;occidente
        &#xE8; soprattutto una cultura cristiana, sacra come sacro &#xE8;
        il Chiostro di Bressanone. Qui Dio &#xE8; di casa con la sua incomprensibile
        natura divina. Ad Ulrich viene in mente un antico detto della mistica:
        &quot;La scintilla dell&apos;anima &#xE8; una luce di divina identit&#xE0;,
        che in ogni tempo si inchina a Dio&quot;.<br>
        Per questo il Chiostro &#xE8; diventato il gioiello culturale di Bressanone
        per eccellenza, il tesoro storico-artistico pi&#xF9; significativo della
        veneranda citt&#xE0; vescovile. Le sue origini risalgono al 10&#xB0;
        secolo e da allora ha conservato sostanzialmente la sua struttura originaria:
        un quadrilatero con 20 arcate, successivamente ampliato, ristrutturato
        ed abbellito. A completamento del Chiostro troviamo a nord il Duomo, ad
        est la casa del Capitolo, a sud la Scuola del Duomo con sala capitolare,
        come pure il Battistero, pi&#xF9; noto come chiesa di San Giovanni,
        e ad ovest la chiesa della Madonna. Elementi stilistici preromanici, romanici
        e gotici completano in modo impareggiabile le esigenze artistiche degli
        artisti e dei committenti. I dipinti delle 15 arcate affrescate risalgono
        quasi esclusivamente all&apos;epoca tardogotica del 15&#xB0; secolo. Le tematiche
        sono mutuate dall&apos;Antico e dal Nuovo testamento e sono integrate da raffigurazioni
        allegoriche, da simboli dell&apos;antichit&#xE0;, da avvenimenti tratti dalla
        vita dei santi. Le arcate 16-20 non sono affrescate perch&#xE9; da sempre
        facevano parte di un ambito profano: era il luogo di ricreazione degli
        alunni della Scuola del Duomo, e qui gli ambulanti potevano vendere le
        loro mercanzie senza pagare le tasse. Uno di questi, il povero Goreth
        venuto dalla Savoia, si arricch&#xEC; al punto da far costruire uno
        dei palazzi borghesi pi&#xF9; eleganti della citt&#xE0;, la cosiddetta
        Casa Goreth o Pfaundler.<br>
        Ulrich Fuchs vorrebbe tanto dare un&apos;occhiata all&apos;interno della chiesetta
        di San Giovanni, sita all&apos;angolo sudoccidentale del Chiostro. Ha letto
        che un tempo era diffusa l&apos;opinione che proprio in questa cappella avrebbe
        avuto luogo il conciliabolo del 1080 in cui l&apos;imperatore Enrico IV, per
        vendicare l&apos;umiliazione di Canossa, fece deporre il grande papa Gregorio
        VII ed eleggere l&apos;antipapa Viberto di Ravenna, ossia Clemente III. Questa
        chiesa, meglio questa cappella era troppo piccola per poter accogliere
        una delegazione di 30 vescovi con seguito, per cui &#xE8; pi&#xF9;
        attendibile l&apos;affermazione di quanti vedono come luogo di questo sinodo,
        carico di conseguenze fatali, la pi&#xF9; vasta chiesa del Duomo. Purtroppo
        la chiesetta &#xE8; chiusa e non &#xE8; accessibile se non in compagnia
        di una guida autorizzata. L&apos;edificio risale al 10&#xB0; secolo e sbirciando
        attraverso un&apos;inferiata il visitatore rimane affascinato da una serie
        di preziosi affreschi del 13&#xB0;, 14&#xB0; e 15&#xB0; secolo. Costituiscono
        un ornamento impressionante, pi&#xF9; unico che raro, di composta pittura
        tardoromanica, parzialmente disposta in severa simmetria, di motivi mistici,
        di tematiche tratte dalla sapienza della filosofia scolastica e dall&apos;agiografia.
        Si tratta, insomma, di un ulteriore gioiello d&apos;espressione artistica religiosa.
        Questa antica cappella aulica, adibita a battistero a partire dal 13&#xB0;
        secolo, fa parte delle testimonianze culturali pi&#xF9; preziose della
        citt&#xE0;.<br>
        Lo spazio racchiuso fra il Duomo e la Parrocchiale di San Michele &#xE8;
        il Vecchio Cimitero di Bressanone: al centro presenta un capitello gotico
        del 1483 con nicchia per il &quot;lumino dei morti&quot;. Per lungo tempo
        alla parete occidentale della sagrestia estiva del Duomo era applicato
        il monumento sepolcrale di Oswald von Wolkenstein, l&apos;avventuroso trovatore
        che sapeva maneggiare la spada come pure porgere delicatamente un fiore.
        Da qualche tempo la lapide si trova sotto l&apos;arcata occidentale del Vecchio
        Cimitero. La lapide, commissionata dallo stesso Oswald nel 1408, lo raffigura
        in forma molto stilizzata: un cavaliere dalla barba lunga, con cimiero
        corazza daga e stendardo recante la croce di Gerusalemme. Il poeta aveva
        fatto preparare la lapide per il caso che non fosse pi&#xF9; tornato
        da un suo pellegrinaggio in Terra Santa. Le poesie del menestrello parlano
        di tempi antichi, di un&apos;epoca che si sta chiudendo per cedere il passo
        ad una nuova che gi&#xE0; sta delineandosi densa di nubi minacciose.
        I suoi canti conviviali sono spassosi, i riferimenti autobiografici ruvidi,
        asciutti e lunatici. Nato da una nobile famiglia tirolese abbandon&#xF2;
        ben presto la casa paterna per intraprendere avventurosi viaggi nell&apos;Europa
        orientale e meridionale. Torn&#xF2; in patria appena dopo la morte del
        padre, ma il suo temperamento litigioso lo coinvolse ben presto in conflitti
        familiari per motivi di eredit&#xE0;, e in diatribe politiche contro
        il duca Federico IV d&apos;Austria, governatore del Tirolo. Mor&#xEC; di
        morte naturale nel 1445 e probabilmente venne sepolto a Novacella.<br>
        L&apos;attuale Chiesa Parrocchiale fu eretta in stile gotico verso la fine
        del 15&#xB0; secolo ed &#xE8; dedicata all&apos;arcangelo San Michele. Il
        campanile, o meglio la sua cuspide gotica, ha il tetto dipinto di bianco,
        come aveva disposto il cardinale Nicol&#xF2; Cusano. E&apos; comprensibile
        che l&apos;emblema di Bressanone venga chiamato &quot;Torre Bianca&quot;. Sono
        sette gli altari racchiusi all&apos;interno della parrocchiale; vi oper&#xF2;
        soprattutto il pittore di Cavalese Francesco Unterberger; due altari laterali
        sono artisticamente scolpiti inmarmo ed ornati di motivi vivaci.<br>
        Bressanone &#xE8; la citt&#xE0; delle chiese, pensa Ulrich Fuchs.
        Non per nulla i vescovi vi hanno esercitato la loro missione pastorale
        per ben 1000 anni lasciando tracce inconfondibili di un&apos;intensa operosit&#xE0;.<br>
        Ma non &#xE8; che il nostro turista voglia visitare tutte le chiese
        e cappelle della citt&#xE0;; non finirebbe pi&#xF9; se dovesse andare
        anche nella chiesetta di Sant&apos;Erardo, ora adibita al culto evengelico,
        nella chiesa dei santi Angeli Custodi a Stufles, o in quelle del Seminario,
        dei Cappuccini, delle Clarisse, delle Dame Inglesi, ecc.<br>
        Per quest&apos;oggi dovrebbe bastare; ha avuto modo di interiorizzare molti
        aspetti del ricco patrimonio artistico-culturale della citt&#xE0;. Prima
        che cali la notte vuol dare libero sfogo ad alcuni pensieri&#x2026; mondani.
        Si mette a gironzolare in direzione di Ponte Aquila, si sofferma un tantino
        davanti alla statua di San Giovanni Nepomuceno di Praga, patrono dei ponti
        e protettore dalle alluvioni e dall&apos;inclemenza del tempo; un santo cui
        a Bressanone &#xE8; stata eretta una seconda statua in fondo ai giardini
        Rapp.<br>
        Di fronte alla prima statua si trova l&apos;antico albergo &quot;Aquila d&apos;Oro&quot;
        che da un po&apos; di anni ha chiuso i battenti. Nel corso dei secoli fu per&#xF2;
        un rinomato punto di riferimento e d&apos;incontro per grandi personalit&#xE0;
        della politica e della cultura.<br>
        Un tempo Bressanone era anche la citt&#xE0; degli alberghi. Il Codice
        dei diritti civici del 1604 elenca tre categorie di esercizi pubblici:
        le taverne con insegna o altra indicazione in modo che gli ospiti sapessero
        subito della presnza di una stalla per i cavalli e di una rimessa per
        le carrozze. C&apos;erano poi le osterie con un albero verde all&apos;ingresso;
        significava che c&apos;era la possibilit&#xE0; di pernottamento per almeno
        otto persone in quattro letti, che si poteva mangiare e bere, ma che la
        casa era priva di stalla. Infine c&apos;erano le trattorie con un ramo verde
        sopra la porta d&apos;ingresso, per indicare che del vino ce n&apos;era, ma solo
        temporaneamente; non vi si offrivano per&#xF2; n&#xE9; cibarie ne
        letti per dormire.<br>
        Fra gli alberghi pi&#xF9; antichi di Bressanone, oltre all&apos;Aquila d&apos;Oro,
        troviamo la Croce d&apos;Oro, l&apos;Excelsior, il Rosa, il Cavallino Bianco, il
        Cavallino d&apos;Oro, l&apos;Agnello, e soprattutto l&apos;Elefante, di cui parleremo
        in seguito. Frattanto per&#xF2; appartengono agli esercizi pubblici
        pi&#xF9; rinomati anche l&apos;albergo Fink e l&apos;Oste Scuro/Finsterwirt; e
        non va dimenticato l&apos;Albero Verde della famiglia Stremitzer, sito all&apos;ingresso
        del &quot;principato&quot; di Stufles.<br>
        Il giorno prima Ulrich Fuchs era venuto a sapere la vera ragione del nome
        &quot;Oste Scuro&quot;: l&apos;oste personalmente non c&apos;entra; infatti non
        ha per nulla un voto oscuro. Anzi, si vede che gli fa piacere accudire
        i propri ospiti. In origine l&apos;edificio era propriet&#xE0; del Capitolo
        del Duomo; a partire dal 1743 vi si mesceva il vino proveniente dalle
        decime dovute ai canonici; ma non si potevano accendere lumi, e alle prime
        ombre della sera la mescita veniva interrotta. Chiss&#xE0; quanti clienti
        hanno tuttavia vuotato uno o pi&#xF9; bicchieri nell&apos;oscurit&#xE0;
        della notte per trovarsi poi pi&#xF9; sciolti e pi&#xF9; ciarlieri
        e lasciare infine il locale un tantino malsicuri sui piedi ma felici e
        contenti d&apos;aver trascorso un paio d&apos;ore in lieta compagnia.<br>
        Dall&apos;altra parte dell&apos;Isarco inizia il rione di Stufles, la cosiddetta
        cellula originaria di Bressanone. Gi&#xE0; circa 7000 anni a.C. vi erano
        degli insediamenti umani, anche se non ancora permanenti. Un tempo vi
        si snodava la strada che conduceva in Val Pusteria; questo fino al 1645,
        quando si costru&#xEC; la nuova rotabile attraverso Zinggen. Il traffico
        saliva e scendeva lungo via della Frana, un percorso ripido e sdrucciolevole
        - come ricorda il toponimo tedesco &quot;Schlipfgasse&quot; - sia d&apos;inverno
        per la neve e il ghiaccio, sia d&apos;estate per la pioggia e la rugiada. E&apos;
        stupefacente - pensa il nostro Ulrich - il fatto che per secoli e secoli
        tutto il traffico diretto da Bressanone in Pusteria abbia dovuto transitare
        in questa strettoia ripida e pericolosa. Una volta c&apos;era una porta, uno
        sbarramento, che serviva al controllo delle persone e delle merci in entrata
        e in uscita. A Stufles o nella sovrastante via della Frana erano frequenti
        gli incendi che devastavano case e facevano vittime fra la popolazione.<br>
        Quasi al centro di Stufles sorge la chiesa dei Santi Angeli Custodi, e
        subito l&#xEC; accanto si stacca la viuzza in cui da poco tempo si trova
        un nuovo pozzo che ricorda i dieci pozzi nominati nel Codice dei diritti
        civici del 1604. I bissinesi dovevano procurarsi l&apos;acqua potabile o andando
        al pozzo o recandosi all&apos;Isarco. Soltanto il Palazzo Principe-Vescovile
        disponeva di una condotta propria che faceva affluire l&apos;acqua in citt&#xE0;
        dalla zona di via Castelliere. Per tutto il medioevo l&apos;approvvigionamento
        d&apos;acqua potabile mantenne il &quot;sistema&quot; appena descritto. Appena
        agli inizi del 16&#xB0; secolo Bressanone fece catturare l&apos;acqua di una
        fonte di sua propriet&#xE0; sotto Varna per convogliarla in citt&#xE0;
        tramite condotte in tronchi di larice forati. La prima fontana con acqua
        corrente fu realizzata nel 1558 nei pressi della Torre Bianca. Per quai
        450 anni perdur&#xF2; questo modo di fornire l&apos;acqua potabile, anche
        se l&apos;approvvigionamento da Varna fu sottoposto a diverse migliorie ed
        in citt&#xE0; sorsero via via dei nuovi pozzi pubblici. Appena fra il
        1897 ed il 1899 il magistrato brissinese apr&#xEC; una nuova condotta
        d&apos;acqua con inizio presso le fonti di Scaleres, donde tuttora scende fresca
        e pura a soddisfare le esigenze della cittadinanza.<br>
        L&apos;escursione del nostro turista termina presso la residenza nobiliare
        Neidheim sita al confine del quartiere di Stufles. Il principe-vescovo
        Alberto d&apos;Enna (1323-1336) fece erigere questo magnifico edificio in via
        Terzo di Sotto. Verso la fine del 16&#xB0; secolo la casa gentilizia, che
        gi&#xE0; si chiamava Neidheim, pass&#xF2; ai Goreth di Sceeburg. Nemmeno
        cent&apos;anni fa venne sopraelevata di un piano e dotata di quegli affreschi
        che in buona parte possiamo nuovamente ammirare.<br>
        Il ritorno in citt&#xE0; avviene attraverso i giardini Rapp. Nel 1850
        Bressanone era sede di un&apos;amministrazione circondariale, elevata pi&#xF9;
        tardi a capitaneria distrettuale. In questo modo la citt&#xE0; visse
        una significativa crescita d&apos;immagine dai risvolti politici non indifferenti.
        Ma gi&#xE0; pochi anni dopo ci fu un contraccolpo a causa della costruzione
        della linea ferroviaria del Brennero nel 1867 e di quella della Pusteria
        nel 1871. Si temeva che Fortezza potesse svilupparsi in centro urbano
        concorrenziale; infatti questo paesino satellite fra Bressanone e Vipiteno
        si apprestava a diventare il nuovo punto di smistamento del traffico ferroviario.
        Gli osti di Bressanone si lamentavano dei ridotti introiti, cos&#xEC;
        pure i piccoli imprenditori di trasporti. Ci&#xF2; che rimase a Bressanone
        - fin quando arriv&#xF2; il turismo a ridare fiato alla sua economia
        - era la sua importanza come citt&#xE0; vescovile e sede di numerose
        scuole superiori.<br>
        Per secoli e secoli Bressanone fu afflitta da continue catastrofi dovute
        alla veemenza con cui fiumi e torrenti inondavano e devastavano la citt&#xE0;
        e dintorni. Spesso le Piazze della Parrocchia e del Duomo erano sott&apos;acqua;
        ma erano soprattutto i quartieri di Gries/Le Ghiaie e di via Roncato a
        subire i danni maggiori. Il Ponte Aquila come quello di Terzo di Sotto,
        la passerella dei cappuccini come quella di Zinggen, che erano di legno,
        venivano ripetutamente spazzati via dalle acque impetuose dell&apos;Isarco
        e della Rienza. Finalmente, dopo la spaventosa inondazione del 1882, si
        decise di passare ad una radicale regolamentazione dei corsi d&apos;acqua.
        Un&apos;opera gigantesca sovvenzionata dalla mano pubblica cittadina e statale.
        Si distinse per intraprendenza e disponibilit&#xE0; il barone von Trapp,
        capitano del Tirolo. I lavori iniziati nel 1883 furono portati a termine
        gi&#xE0; nel 1884. La confluenza della Rienza nell&apos;Isarco fu spostata
        pi&#xF9; a sud per cui nacque una lingua di terra trasformata in un
        meraviglioso parco con castagneti ed alberi vari cui venne dato il nome
        di Giardini Trapp in segno di riconoscenza e gratitudine per l&apos;opera svolta
        dal barone e capitano von Trapp.<br>
        <br>
        </font></p>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><b><small><br>
        indice</small></b></font><font face="Verdana, Arial, Helvetica, sans-serif" color="#0000FF" size="1"><a href="glorenza1.html"><br>
        <br>
        </a><a href="brixen1.html">aspetto sorridente</a></font><font face="Verdana, Arial, Helvetica, sans-serif" color="#000000" size="1">
        <br>
        <a href="brixen2.html"><font color="#0000FF">preistoria</font></a><br>
        <a href="brixen3.html"><font color="#0000FF">nel cuore della citt&#xE0;</font></a><br>
        <a href="brixen4.html"><font color="#0000FF">da vescovo a papa</font></a><br>
        <a href="brixen5.html"><font color="#0000FF">il cardinale</font></a><br>
        <a href="brixen6.html"><font color="#0000FF">tra vicoli e strade</font></a><br>
        <a href="brixen7.html"><font color="#0000FF">preziosit&#xE0; dei dintorni</font></a><br>
        <a href="brixen8.html"><font color="#0000FF">il massimo delle solennit&#xE0;</font></a></font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="35%" align="left" valign="middle">
      <p><small><font face="Verdana, Arial, Helvetica, sans-serif" size="1">Casa
        Editrice A.Weger - Bressanone, 1998</font></small></p>
    </td>
    <td width="65%" align="left" valign="middle">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
