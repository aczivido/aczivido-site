<html>
<head>
<meta name="GENERATOR" content="Microsoft FrontPage 3.0">
<title>Bressanone - Brixen</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><big><font face="Times New Roman" color="#808080" size="5">Alto Adige<br>
        Sud Tirol</font></big></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Bressanone</font><br>
        <font face="Verdana, Arial, Helvetica, sans-serif" size="1">di Karl Mittermaier</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <b>Il cardinale</b><br>
        Raccapricciante, pensa Ulrich Fuchs. Ma il medioevo aveva anche i suoi
        lati positivi. Il nostro turista se ne era gi&#xE0; accorto il giorno
        del suo arrivo a Bressanone. Le radici della nostra societ&#xE0; odierna
        vanno ricercate in quell&apos;epoca, nelle citt&#xE0; medievali, quindi anche
        a Bressanone. Allora erano in voga le consorterie e le corporazioni d&apos;arti
        e mestieri, tutto un complesso di classi sociali a compartimenti stagni
        in quanto i membri erano tali per nascita o privilegio ereditario; i nuovi
        associati venivano assunti in base a severi criteri selettivi. La societ&#xE0;
        del tardo medioevo era tutta strutturata in base a questo sistema corporativo.
        L&apos;odierno apparato statale allora era del tutto sconosciuto. Ma furono
        proprio le consorterie e le corporazioni a promuovere la trasformazione
        degli abitanti in cittadini autonomi. Fu questo il passaggio dall&apos;urbs
        alla civitas, il distacco dell&apos;uomo dall&apos;autorit&#xE0; religiosa temporale.
        La citt&#xE0;, anche Bressanone, &#xE8; precorritrice di una concezione
        europea di grande portata politica, sociale e ideologica. L&apos;ascesa di
        questa civilt&#xE0; urbana, come dimostra l&apos;esempio di Bressanone, ebbe
        il suo impulso in un processo di crescita verificatosi pi&#xF9; o meno
        fra il 1050 e il 1350. Le basi fondamentali, soprattutto le tendenze all&apos;organizzazione
        autonoma che hanno contribuito al dinamismo della nuova epoca, vanno ricercate
        nella struttura cittadina, policentrica e differenziata; l&#xEC; vanno
        riscoperte le radici della vitalit&#xE0; dell&apos;Umanesimo e della successiva
        civilizzazione e cultura europea. Sarebbe un grave errore ritenere che
        la prevalenza della chiesa a Bressanone abbia costituito un impedimento
        alla crescita della borghesia e dell&apos;economia cittadina. Al contrario,
        le due strutture sociali si attiravano ed integravano a vicenda; non erano
        affatto delle antinomie: le loro differenti concezioni del mondo condussero
        un po&apos; alla volta ad una fertile sintesi costruttiva. Dove operava la
        chiesa c&apos;era partecipazione umana; dove abitavano e vivevano gli uomini
        fioriva l&apos;economia; e dove c&apos;era attivit&#xE0; economica la chiesa cercava
        di essere presente con le propie istanze.<br>
        La Torre Bianca di Bressanone &#xE8; sorta per volont&#xE0; di un
        grande teologo e filosofo vissuto fra il tardo medioevo e l&apos;et&#xE0;
        pre-umanistica, di uno scienziato che da un lato incise sullo sviluppo
        scientifico dei secoli seguenti e dall&apos;altro rimase profondamente ancorato
        ad una visione conservatrice e reazionaria del mondo. Il suo nome era
        Nikolaus, proveniva da Kues sulla Mosella e i contemporanei lo chiamavano
        Nicolaus Cusanus, ossia Nicol&#xF2; Cusano. Terminati gli studi ricopr&#xEC;
        alti incarichi ecclesiastici: quale delegato pontificio si prodig&#xF2;
        con grande diplomazia nella composizione dei conflitti fra la chiesa romana
        e quella greca per giungere ad una loro riunificazione. Divenne cardinale
        e poi, nel 1450, vescovo di Bressanone: un grande onore per lui, ma ancor
        pi&#xF9; grande per Bressanone!<br>
        Nella citt&#xE0; vescovile la borghesia emergente non era granch&#xE8;
        entusiasta di questa nomina. Che poteva farsene di un severo uomo di chiesa
        proprio nel momento in cui la politica stava manifestando seri dubbi sulla
        tutela dell&apos;autorit&#xE0; ecclesiastica? Il nuovo vescovo si sarebbe
        dovuto presentare come un uomo di mondo, indipendente o per lo meno critico
        nei confronti della chiesa! Una parte della borghesia cittadina non ne
        voleva sapere di uno scienziato, e tanto meno di un filosofo che parlava
        di coincidentia oppositorum, di coincidenza delle opposizioni.<br>
        Ma questi insoddisfatti costituivano una piccola minoranza: erano i nuovi
        affaristi, i pionieri dell&apos;economia all&apos;alba di una nuova epoca. La maggior
        parte era clericale, osservante e devota al papa e al vescovo; stava col
        Cusano.<br>
        De docta ignorantia &#xE8; il titolo dell&apos;opera della sua vita. Un titolo
        che tradotto con &quot;dotta ignoranza&quot; non risolve granch&#xE8;
        l&apos;enigma. Si pu&#xF2; sapere ci&#xF2; che non si sa? Pu&#xF2; l&apos;uomo
        sapere pi&#xF9; di quanto sa di non sapere? Occorre una lettura intensa
        ed attenta per capire che al nuovo vescovo di Bressanone tutto sommato
        interessava l&apos;essenza divina, in cui si dissolvono i singoli contrasti:
        la possibilit&#xE0; della conoscenza sta nella &quot;proporzione&quot;
        tra l&apos;ignoto e il noto; ma tra l&apos;infinito - Dio - e il finito non c&apos;&#xE8;
        proporzione; Dio sfugge pertanto alla conoscenza dell&apos;uomo, cui non resta
        che riconoscere la propria ignoranza; non per questo l&apos;uomo rinuncia ad
        avere una conoscenza di Dio; anzi, riconoscendo i propri limiti, perviene
        comunque ad una sia pur approssimativa conoscenza di lui. Cos&#xEC;,
        se nello spirito umano gli aspetti contraddittori (bene e male, vero e
        falso, ecc.) e nella natura quelli contrari (luce e tenebre, caldo e freddo,
        ecc.) si escludono a vicenda, in Dio tutte le opposizioni coincidono.<br>
        Nel suo operato il Cusano fu un autentico rappresentante della concezione
        medievale della sudditanza alla chiesa. Laddove scopriva o sospettava
        anche solo dei sintomi di mondanit&#xE0; o di spirito laico entrava
        decisamente in azione scatenando fiere battaglie contro le sfide dell&apos;evo
        moderno.<br>
        Ben presto si trov&#xF2; in conflitto con il principe Sigismondo del
        Tirolo, cui voleva strappare dei diritti imperiali. Ma non ce la fece,
        come senza successo furono i suoi tentativi di riformare la diocesi. Ovunque
        trovava opposizione, minacciava o comminava le massime pene ecclesiastiche:
        scomunica e interdetto. Furono soprattutto le monache di sangue blu del
        monastero di Castelbadia/Sonnenburg, capeggiate dalla indomita badessa
        Verena, a non accettare le imposizioni del vescovo; e gli si ribellarono
        contro ricorrendo all&apos;aiuto del principe Sigismondo. Il quale avrebbe
        preferito ben altre imprese che impegnarsi a favore delle pie monache
        del convento pusterese. Proprio lui che era di una mondanit&#xE0; spudorata,
        visto che alla sua corte di Innsbruck teneva non poche amanti e conduceva
        una vita dissoluta, si sent&#xEC; confermato nel proprio operato e nei
        propri pensieri grazie anche a questa invocazione d&apos;aiuto proveniente
        da tanta &quot;sacra&quot; istanza. Scoppi&#xF2; una piccola guerra
        tra i fedeli sostenitori del vescovo e quelli delle monache fiancheggiati
        da Sigismondo. Le suore furono cacciate dal convento, ma per tutta risposta
        il principe fece catturare il Cusano: un&apos;umiliazione senza pari non soltanto
        per il vescovo di Bressanone ma anche per la schiera conservativa e spesso
        reazionaria dei fautori del potere romano. Il papa Pio II - l&apos;umanista
        Niccol&#xF2; Silvio Piccolomini, grande amico del Cusano - intervenne
        minacciando il principe Sigismondo con la scomunica e l&apos;interdetto. Nicol&#xF2;
        Cusano, rendendosi conto di non riuscire a frenare l&apos;irruenza dei tempi
        nuovi, scrisse con amarezza e rassegnazione: &quot;Sono vecchio, voglio
        la pace e prima di morire desidero veder trionfare la pace nella mia diocesi.
        Sono stufo della mene di curia&quot;. Il vescovo mor&#xEC; a Todi nel
        1464. Solo dopo affiorarono via via dei nuovi termini di confronto: il
        fatto della concorrenza di ben tre conditati alla sua successione sta
        a dimostrare come a Bressanone la concezione laica e quella religiosa
        della vita si erano sviluppate lungo strade divergenti, e quanto era stata
        fatale la crescente diatriba fra gli opposti raggruppamenti.<br>
        I resti mortali del cardinale riposano nella chiesa romana di San Pietro
        in Vincoli. L&apos;Accademia Nicol&#xF2; Cusano di Bressanone - cos&#xEC;
        chiamata in memoria del grande cardinale - &#xE8; un luogo d&apos;incontro
        fra la chiesa e il mondo, dove si promuove una visione cristiana del pensiero
        e della vita.<br>
        <br>
        </font></p>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><b><small><br>
        indice</small></b></font><font face="Verdana, Arial, Helvetica, sans-serif" color="#0000FF" size="1"><a href="glorenza1.html"><br>
        <br>
        </a><a href="brixen1.html">aspetto sorridente</a></font><font face="Verdana, Arial, Helvetica, sans-serif" color="#000000" size="1">
        <br>
        <a href="brixen2.html"><font color="#0000FF">preistoria</font></a><br>
        <a href="brixen3.html"><font color="#0000FF">nel cuore della citt&#xE0;</font></a><br>
        <a href="brixen4.html"><font color="#0000FF">da vescovo a papa</font></a><br>
        <a href="brixen5.html"><font color="#0000FF">il cardinale</font></a><br>
        <a href="brixen6.html"><font color="#0000FF">tra vicoli e strade</font></a><br>
        <a href="brixen7.html"><font color="#0000FF">preziosit&#xE0; dei dintorni</font></a><br>
        <a href="brixen8.html"><font color="#0000FF">il massimo delle solennit&#xE0;</font></a></font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="35%" align="left" valign="middle">
      <p><small><font face="Verdana, Arial, Helvetica, sans-serif" size="1">Casa
        Editrice A.Weger - Bressanone, 1998</font></small></p>
    </td>
    <td width="65%" align="left" valign="middle">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:daniele.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
