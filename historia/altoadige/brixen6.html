<html>
<head>
<meta name="GENERATOR" content="Microsoft FrontPage 3.0">
<title>Bressanone - Brixen</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><big><font face="Times New Roman" color="#808080" size="5">Alto Adige<br>
        Sud Tirol</font></big></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Bressanone</font><br>
        <font face="Verdana, Arial, Helvetica, sans-serif" size="1">di Karl Mittermaier</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <b>Tra vicoli e strade</b><br>
        Il nostro viaggiatore, che intende scrivere un servizio giornalistico
        su Bressanone in una affermata rivista del suo Paese, il giorno dopo -
        &#xE8; il quarto della sua permanenza in citt&#xE0; - si dirige attraverso
        la via Fienili in direzione di un antico hotel che reca come insegna un
        elefante e sulla facciata esterna presenta la raffigurazione di un massiccio
        pachiderma.<br>
        Si stupisce non poco e si chiede: Che c&apos;entra Bressanone con un elefante?
        Come mai proprio il dipinto di un animele profano che non ha nulla in
        comune con vescovi e preti, con incenso e chiese monumentali? Un tempo,
        nel 16&#xB0; secolo, la presentazione di particolari rarit&#xE0;, quali
        giganti, nani, animali esotici - pappagalli e tigri, leoni pantere ed
        elefanti - costituiva un evento straordinario che rimaneva scolpito nella
        memoria per una vita intera. Correva l&apos;anno 1551/52 quando a Bressanone
        giunse un elefante indiano che suscit&#xF2; stupore ed entusiasmo tra
        la popolazione della citt&#xE0; e dei dintorni. La gente presa da grande
        curiosit&#xE0; venne anche da lontano, affondando i piedi nella neve
        alta e sopportando freddo e privazioni, pur di vedere da vicino l&apos;elefante,
        anche per pochi minuti soltanto.<br>
        Nel 1548 l&apos;arciduca Massimiliano d&apos;Austria, il futuro imperatore Massimiliano
        II, si era sposato con la propria cugina spagnola di nome Maria, figlia
        di Carlo V. Era uno di quei molti matrimoni d&apos;interesse che sapeva ben
        poco d&apos;amore e molto di calcoli politico-dinastici: gli Asburgo governavano
        a Vienna ma anche a Madrid. Una parentela austro-spagnola doveva arricchire
        e consolidare con ulteriore anello il gi&#xE0; vasto predominio della
        Casa d&apos;Austria.<br>
        Come dono nunziale Massimiliano desiderava tanto un elefante indiano;
        e il reggente portoghese soddisfece con sollecitudine questo stravagante
        sogno infantile. Nella lettera d&apos;accompagnamento ritenne opportuno dare
        un nome al pachiderma, e precisamente quello del nemico mortale dell&apos;occidente
        cristiano, ossia quello del sultano Solimano, affinch&#xE8; questi ne
        risultasse umiliato come s&apos;addice ad uno schiavo.<br>
        In piena estate dell&apos;anno 1551 un fastoso corteo nunziale prese le mosse
        da Madrid per recarsi a Vienna. Accanto a Massimiliano, alla novella sposa
        Maria, a molti soldati ed inservienti, nel porto di Genova si aggiunse
        il pachiderma Solimano con due lancieri, dodici uomini incaricati di accudire
        l&apos;animale e un garzone addetto alla sua guida. Ovunque Massimiliano faceva
        tappa Solimano suscitava enorme interesse. A Trento, per esempio, uno
        scultore era l&#xEC; ad attendere il momento opportuno per esternare
        l&apos;elefante in una monumentale statua di legno. Siccome nella citt&#xE0;
        del Concilio Massimiliano aveva da risolvere alcune questioni politiche,
        fece proseguire la propria sposa con l&apos;intero corteo fino a Bressanone,
        dove giunse nel mese di dicembre e prese alloggio in una taverna sita
        nei campi a nord della citt&#xE0;, dove rimase due settimane; tanto
        occorreva per ritemprarsi dagli strapazzi del lungo viaggio. Sin dal primo
        giorno l&apos;elefante Solimano si trov&#xF2; al centro dell&apos;attenzione di
        curiosi dagli occhi stralunati. La calca fu tanta e tale che per quanti
        non ebbero la possibilit&#xE0; di ammirare Solimano in carne ed ossa,
        sulla facciata esterna della casa si raffigur&#xF2; il pachiderma a
        grandezza naturale. L&apos;affresco che lo ritrae &#xE8; del pittore Leonhard
        Mair, testimone oculare di questa straordinaria presenza in citt&#xE0;.<br>
        Da allora la casa che ospit&#xF2; il corteo nunziale e Solimano reca
        il nome di Hotel Elefante. E tuttora - anche all&apos;interno dell&apos;albergo
        - sono conservati molti ricordi di quella visita eccezionale. Al povero
        elefante giunto dall&apos;India, nonostante la grande agitazione che le circondava
        e le cure che gli dedicava una piccola compagnia di accompagnatori, le
        cose non andarono troppo bene. Durante il viaggio tutta l&apos;attenzione della
        gente era soltanto per lui. E cos&#xEC; fu per un certo tempo una volta
        arrivato a Vienna. Poi l&apos;assuefazione a quella vista quotidiana dirad&#xF2;
        la presenza dei curiosi, e ancor prima del Natale 1553 il robusto pachiderma
        si spense miseramente nella sua stalla dilaniato dai morsi della fame.
        Ci&#xF2; che rimane dell&apos;elefante di corte &#xE8; un meraviglioso
        sgabello a tre piedi che l&apos;allora borgomastro di Vienna si fece confezionare
        con l&apos;omero e parti della gamba destra anteriore. Poi l&apos;oggetto in questione
        spar&#xEC; da Vienna. Si sa che nel 1869 il monastero di Krems (Austria
        inferiore) lo acquist&#xF2; presso un antiquario in odore di fallimento
        e lo sistem&#xF2; in un&apos;esposizione permanente di cose rare anche se
        di dubbio valore artistico. Grazie per&#xF2; alle sue nobili origini
        gli si pu&#xF2; attribuire un qualche significato storico-culturale.
        Una curiosit&#xE0; comunque che fa sgranare tanto d&apos;occhi: la superficie
        ossea dei piedi &#xE8; onata di originali e delicate incisioni raffiguranti
        gli stemmi di Massimilano e della consorte Maria, nonch&#xE9; la sagoma
        massiccia del celebre elefante. Il ripiano del sedile reca incisa, fra
        decorazioni ornamentali, una pomposa scritta latina che narra la storia
        del misterioso oggetto, precisando che l&apos;animale morto pesava 142 libbre,
        di cui 73 si riferiscono allo scheletro.<br>
        All&apos;Elefante di Bressanone - suppone giustamente il nostro turista - deve
        aver preso alloggio anche il pensatore e poeta tedesco Heinrich Heine
        durante il suo viaggio da Monaco a Genova. In quei giorni per&#xF2;
        il creatore dell&apos;indimenticabile &quot;Libro dei canti&quot; non era in
        buona luna. Nemmeno a Bressanone. Il cattivo tempo gli aveva tolto il
        buon umore, inoltre non riusciva a simpatizzare con la posizione sempliciotta
        e reazionaria dei tirolesi sullo sfondo delle conquiste fatte grazie alla
        rivoluzione francese. A Bressanone s&apos;accorge soltanto del fatto che la
        gente si affretta ad andare in chiesa e che l&apos;aria della citt&#xE0;
        &#xE8; impregnata di miasmi religiosi; e annota &quot;Ovunque una puzza
        asfissiante di immagini sacre e di fieno secco&quot;. Heine sost&#xF2;
        a Bressanone in piena estate nel periodo della fienagione e poco dopo.
        L&apos;aroma straordinariamente forte del fieno lo percepisce come puzza. E&apos;
        palese l&apos;associazione che il poeta si sia diretto verso il centro cittadino
        percorrendo la via dei Fienili che dall&apos;Elefante conduceva attraverso
        il quartiere in cui fino a pochi decenni fa il piano superiore dei caseggiati
        rurali era adibito a fienile.<br>
        Proseguendo nella sua passeggiata sulle possibili orme di Heine il nostro
        turista giunge in via Bastioni Maggiori, che nel secolo scorso fungeva
        da piazza del mercato. Nel 13&#xB0; secolo i mercati erano stati trasferiti
        da via Mercato Vecchio nella Piazza del Duomo, dove rimasero fino al 1820.
        Poi ritrovarono posto in via Mercato Vecchio e vi rimasero fino al 1867,
        quando appunto si spostarono in via Bastioni Maggiori. In origine le vie
        Bastioni Maggiori e Minori formavano un fossato colmo d&apos;acqua all&apos;esterno
        delle mura urbane. Ma gi&#xE0; nel 16&#xB0; secolo il fossato venne colmato
        con materiale di riporto, lasciando scoperto soltanto un breve tratto
        di roggia.<br>
        La via Mercato Vecchio, se si prescinde da quelle dei Portici, &#xE8;
        la vera e propria strada dell&apos;economia brissinese: da secoli essa ospita
        negozi, botteghe di artigiani ed esercizi pubblici. E, come gi&#xE0;
        detto, qui fu ufficialmente concesso di dare vita al primo consistente
        esercizio commerciale; volutamente al di fuori delle mura urbane e un
        po&apos; ai margini delle attivit&#xE0; religiose.<br>
        Ulrich Fuchs scende lungo la breve via Torre Bianca, valica Porta San
        Michele, si ritrova in Piazza Parrocchia, gironzola per via Portici Maggiori
        fino a Porta Sabiona ed eccolo di nuovo in via Bastioni Maggiori. Il nome
        di questa porta deriva dai Signori di Sabiona che dal 12&#xB0; secolo avevano
        il compito di difendere quest&apos;angolo nordoccidentale delle mura urbane.
        Agli inizi del 17&#xB0; secolo l&apos;antico castello cittadino entr&#xF2;
        in possesso della famiglia Lachmuller da cui pochi anni fa l&apos;acquist&#xF2;
        la Comunit&#xE0; di valle che lo restaur&#xF2; egregiamente. Un tratto
        di questo grande edificio risale alla pi&#xF9; antica struttura urbana
        fatta erigere dal vescovo Heriward poco dopo il Mille. Come gi&#xE0;
        segnalato, l&apos;occasione fu il trasferimento della sede vescovile da Sabiona
        a Bressanone, la cui data esatta &#xE8; tuttora oggetto di discussione.
        Lo storico della chiesa Josef Gelmi scrive in merito: &quot;Qualunque
        possa essere stata la nascita di Bressanone, una cosa &#xE8; certa:
        lo sviluppo della localit&#xE0; inizi&#xF2; nel 901, quando il re
        Ludovico il Fanciullo don&#xF2; al vescovo Zaccaria di Sabiona il maso
        Prihsna. Bench&#xE8; nel documento di donazione tuttora conservato non
        siano indicati i confini precisi della tenuta agricola, si pu&#xF2;
        supporre che si sia trattato di un territorio molto vasto che abbracciava
        l&apos;intera conca valliva di Bressanone. I vescovi di Sabiona si accorsero
        ben presto che la piana di Bressanone era preferibile alla roccaforte
        pressoch&#xE8; inaccessibile di Sabiona. Per questo vi fecero erigere
        il complesso ambito del Duomo e nel corso della seconda met&#xE0; del
        10&#xB0; secolo trasferirono la loro sede a Bressanone&quot;.<br>
        Come si deduce dal catalogo dei vescovi, Heriward fece costruire una cerchia
        muraria che il suo successore Hartwig - l&apos;immediato predecessore del gi&#xE0;
        menzionato Poppone, alias Damaso II - provvide a completare.<br>
        Dei vescovi brissinesi ci sarebbe molto da raccontare: grandi imprese
        e virt&#xF9; eminenti, erudizione raffinata e gioiose amenit&#xE0;;
        ma anche interferenze meno lodevoli nella vita cittadina e qualit&#xE0;
        abbastanza discutibili. Vogliamo soffermarci brevemente su due di loro:
        Altwin (1049-1097), l&apos;immediato successore di Poppone, &#xE8; annoverato
        fra quei pastori della chiesa locale che misero in cattiva luce la propria
        missione e dignit&#xE0;. Anche il periodo in cui Altwin visse &#xE8;
        caratterizzato dalle violente lotte per le investiture. Pure lui, come
        Poppone, era un fedele alleato dell&apos;autorit&#xE0; temporale, dell&apos;imperatore
        Enrico IV che lo ricompens&#xF2; con laute prebende. Altwin, come riferisce
        il vecchio catalogo brissinese, avrebbe comperato la dignit&#xE0; episcopale
        per 100 marchi. Un gesto del genere, sullo sfondo di grande corruzione
        e di enormi interessi particolari, oggi appare particolarmente riprovevole;
        nell&apos;alto medioevo, soprattutto nel corso della aggrovigliata lotta per
        le investiture, la simonia faceva parte di una prassi consolidata quando
        c&apos;era di mezzo il conferimento di piccoli e grandi incarichi. Fu Enrico
        IV, che nel 1080 era stato scomunicato per la seconda volta, a convocare
        in Bressanone un sinodo contro il papa Gregorio VII. La scelta della localit&#xE0;
        sottolinea nuovamente da un lato l&apos;importanza di Bressanone dall&apos;altro
        la sua felice posizione geografica lungo la strada degli imperatori. Il
        conciliabolo dur&#xF2; due giorni: il 25 e il 26 giugno 1080. Si ha
        l&apos;impressione che l&apos;imperatore e i suoi fedeli sudditi avessero fretta;
        diedero al sinodo il nome di &quot;Concilio Generale&quot;; emanarono
        un decreto nel quale si accusava il papa di omicidio e di eresia e si
        esigeva senza mezzi termini la sua deposizione. La conclusione del documento
        recita: &quot;Per questo, ispirati da Dio, ci siamo radunati nella ferma
        fiducia negli inviati e nelle lettere dei 19 vescovi, che nel giorno santo
        della Pentecoste scorsa erano convenuti a Magonza contro Ildebrando (Gregorio
        VII), che predica sacrilegio e incendio, difende spergiuro e omicidio,
        mette in dubbio la fede cattolica ed apostolica nel corpo e nel sangue
        del Signore&#x2026; Noi quindi emettiamo la sentenza che sia deposto secondo
        le disposizioni del diritto canonico, venga cacciato e, se non scende
        dal suo trono dopo questa denuncia, sia dannato in eterno&quot;.<br>
        A Bressanone poi subito si elesse papa l&apos;arcivescovo Viberto di Ravenna.<br>
        Negli anni successivi - la politica imperiale non riusc&#xEC; ad imporsi
        definitivamente nei confronti del predominio della chiesa - il vescovo
        Altwin dovette pagare il fio della propria fedelt&#xE0; all&apos;imperatore:
        il duca bavarese Guelfo, ostile ad Enrico IV, lo fece imprigionare nella
        cappella di San Giovanni e pi&#xF9; tardi lo cacci&#xF2; dalla citt&#xE0;.
        Mor&#xEC; scismatico. Come annota il Gelmi, sotto il vescovo Altwin
        la diocesi di Bressanone sub&#xEC; dei danni dal punto di vista religioso,
        ma da quello temporale si arricch&#xEC; di molto grazie alla sua fedelt&#xE0;
        all&apos;imperatore.<br>
        Il secondo vescovo che vogliamo brevemente ricordare &#xE8; il beato
        Artmanno (1140-1164), uno dei maggiori vescovi che la diocesi possa annoverare.
        Assieme al duca Reginberto di Sabiona nell&apos;anno 1142 Artmanno fond&#xF2;
        l&apos;abbazia dei monaci agostiniani a Novacella, un monastero di grande prestigio
        storico religioso e culturale, sito alla periferia settentrionale di Bressanone;
        ogni persona interessata a questa terra dovrebbe dedicargli una attenta
        visita.<br>
        Anche Artmanno, coma altri molti suoi predecessori, intratteneva stretti
        ed amichevoli rapporti con i detentori del potere temporale, ma per quanto
        concerne la sua missione spirituale era un uomo di chiesa, un autentico
        rappresentante del cristianesimo, un vescovo esemplare che per tutta la
        sua vita non dimentic&#xF2; mai di essere un uomo di Dio impegnato per
        la salvezza delle anime.<br>
        <br>
        </font></p>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><b><small><br>
        indice</small></b></font><font face="Verdana, Arial, Helvetica, sans-serif" color="#0000FF" size="1"><a href="glorenza1.html"><br>
        <br>
        </a><a href="brixen1.html">aspetto sorridente</a></font><font face="Verdana, Arial, Helvetica, sans-serif" color="#000000" size="1">
        <br>
        <a href="brixen2.html"><font color="#0000FF">preistoria</font></a><br>
        <a href="brixen3.html"><font color="#0000FF">nel cuore della citt&#xE0;</font></a><br>
        <a href="brixen4.html"><font color="#0000FF">da vescovo a papa</font></a><br>
        <a href="brixen5.html"><font color="#0000FF">il cardinale</font></a><br>
        <a href="brixen6.html"><font color="#0000FF">tra vicoli e strade</font></a><br>
        <a href="brixen7.html"><font color="#0000FF">preziosit&#xE0; dei dintorni</font></a><br>
        <a href="brixen8.html"><font color="#0000FF">il massimo delle solennit&#xE0;</font></a></font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="35%" align="left" valign="middle">
      <p><small><font face="Verdana, Arial, Helvetica, sans-serif" size="1">Casa
        Editrice A.Weger - Bressanone, 1998</font></small></p>
    </td>
    <td width="65%" align="left" valign="middle">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:daniele.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
