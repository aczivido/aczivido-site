<html>
<head>
<meta name="GENERATOR" content="Microsoft FrontPage 3.0">
<title>Glorenza - Glurns</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><big><font face="Times New Roman" color="#808080" size="5">Alto Adige<br>
        Sud Tirol</font></big></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Glorenza
        (Glurns) la pi&#xF9; piccola citt&#xE0; dell&apos;Alto Adige: storia e
        storie</font><br>
        <font face="Verdana, Arial, Helvetica, sans-serif" size="1">di Sebastian Marseiler</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left"><font face="Verdana" size="1">
      <p align="JUSTIFY"><br>
        <b><font face="Verdana, Arial, Helvetica, sans-serif">Glorenza, perch&#xE8;
        prorpio qui?</font></b><br>
        <font face="Verdana, Arial, Helvetica, sans-serif">A dire il vero non
        vi erano motivi validi per fondare proprio qui una citt&#xE0;, che si
        sarebbe trovata minacciata dall&apos;Adige, dal rio Ramm e dal rio Puni: corsi
        d&apos;acqua la cui portata oscilla paurosamente e che costituiscono un vero
        pericolo soprattutto all&apos;epoca dello scioglimento delle nevi ed in caso
        di piogge persistenti. Inoltre d&apos;inverno il monte Glurnser K&#xF6;pfl
        nasconde il sole gi&#xE0; nel primo pomeriggio ed il famigerato &quot;Oberwind&quot;
        venostano (il vento di tramontana) &#xE8; spesso molto forte e spazza
        tutta la conca scendendo dal conoide della Malser Haide. A ci&#xF2;
        bisogna aggiungere che l&apos;importante via di comunicazione interregionale
        passava a nord-ovest per Schuderns/Sluderno, Tartsch/Tarces e Mals/Malles,
        non toccando Glorenza. Da ultimo non dimentichiamo che i pi&#xF9; grandi
        centri commerciali medioevali erano alquanto distanti e l&apos;hinterland era
        piuttosto povero.<br>
        E allora perch&#xE9; proprio qui?<br>
        Questa zona &#xE8; ricca di gioghi e valichi alpini, non particolarmente
        comodi da superare ma agevolmente praticabili dal traffico commerciale
        medioevale. A nord si trova il passo di Resia e pi&#xF9; avanti il Fernpa&#xDF;
        che conduce ad Augsburg; la posizione &#xE8; anche ideale per raggiungere
        il passo del Forno e il (leggendario) sentiero per Bormio che poi attraverso
        la Valtellina conduceva a Como e Milano. Pu&#xF2; darsi che il primo
        insediamento sia sorto lungo un guado o nei pressi di un ponte che ancor
        oggi separa la chiesa dalla citt&#xE0;. Successivamente qui i principi
        temporali e spirituali si fronteggiarono aspramente per affermare le loro
        mire di potere politico ed economico. E a questo punto si rende necessario
        un breve excursus storico per abbozzare sommariamente gli eventi ed i
        nessi storici.<br>
        Durante e dopo i disordini dell&apos;epoca delle invasioni barbariche, le antiche
        marche confinarie romane vennero spesso assunte dalle diocesi, nel nostro
        caso si trattava della Rezia prima il cui centro amministrativo era Coira,
        l&apos;attuale Chur in Svizzera. la val Venosta e Merano si trovavano quindi
        a far parte della diocesi di Chur fino al 1818. In qualit&#xE0; di signori
        territoriali i vescovi erano naturalmente interessati al mantenimento
        e alla riaffermazione del loro potere politico ed economico. ma non avevano
        le carte migliori e di ci&#xF2; parleremo pi&#xF9; avanti.<br>
        Vi erano poi i conti di Venosta, che pi&#xF9; tardi sarebbero divenuti
        conti di Tirolo, i quali pur essendo vassalli dei vescovi furono in grado
        di accaparrarsi una fetta di potere sempre maggiore agendo senza scrupoli.
        Si trattava di politici abilissimi che riuscirono a contenere efficacemente
        l&apos;influenza dei vescovi di Chur: Glorenza deve la sua fondazione proprio
        alle loro mosse strategiche. Ma vi &#xE8; un&apos;altra famiglia comitale
        il cui nome &#xE8; inseparabile dalla storia di questa zona e i cui
        fatti e misfatti sono presenti ancor oggi, dopo secoli, nella coscienza
        collettiva della popolazione: i conti di Matsch. L&apos;origine di questa stirpe,
        citata per la prima volta agli inizi del XII secolo, &#xE8; ancora avvolta
        nel mistero; si trattava probabilmente di nobili reti che controllavano
        questa importante regione alpina di transito. Inizialmente li troviamo
        ancora al fianco dei vescovi di Chur, come scrupolosi balivi dell&apos;abbazia
        di Montemaria, ma in seguito se la prendono con Dio e il mondo, fanno
        decapitare un abate saccheggiandone l&apos;abbazia. Un conte di Matsch viene
        strangolato da un cugino per averne molestato la moglie. la stirpe dei
        Matsch si lascia travolgere da una faida familiare che si conclude solamente
        con l&apos;estinzione di un ramo della famiglia stessa.<br>
        I loro possedimenti comprendenti uomini, beni e privilegi si estendevano
        dal lago di Como a quello di Costanza. Se per esempio soggiornavano a
        Poschiavo, il comune doveva mettere a loro disposizione un pescatore o
        in caso di bisogno un cacciatore che li aiutasse durante le loro battute.
        In questa vasta regione possedevano anche alcune miniere. I loro manieri,
        oggi ormai ridotti a rovine suggestive, si ergevano su morene e speroni
        rocciosi quasi impraticabili in val di Mazia. Per tenere sotto controllo
        questi signorotti spavaldi e per assicurare il transito attraverso la
        val Venosta verso Merano, nel 1257 il vescovo Heinrich von Chur aveva
        fatto erigere proprio all&apos;imbocco della valle di Mazia il Castel Coira.
        Inutilmente! Dopo solo 50 anni i signori di matsch, grazie ai loro intrighi
        e alla loro brutalit&#xE0;, riuscirono ad insediarsi nel castello.<br>
        naturalmente i signori di Matsch erano presenti anche in Glorenza, di
        cui furono i signori per un certo periodo - la torre Flurin era di loro
        propriet&#xE0; -, e frequentavano regolarmente anche le osterie. I loro
        avversari erano sicuramente a conoscenza di questa loro abitudine: nel
        1274 decisero di eliminare Egno von Matsch, detto &quot;l&apos;attaccabrighe&quot;.
        Un certo Friedrich von Ram&#xFC;s si era nascosto nelle cantine dell&apos;osteria
        insieme a sei altri complici; ma il piano era giunto alle orecchie di
        Egno che irruppe in cantina sorprendendo quegli sventurati che ci lasciarono
        la pelle - misfatto che tre anni pi&#xF9; tardi per&#xF2; gli cost&#xF2;
        la vita. Ogni anno nell&apos;abbazia di Montemaria si dovevano dedicare due
        giornate a Egno e suo fratello, detto &quot;il ghiotto&quot;, in occasione
        delle quali tutti i secolari della zona avevano l&apos;obbligo di leggere una
        messa e sicuramente avranno dovuto pregare molto per quei due fratelli!<br>
        Comunque ogni partecipante riceveva in cambio tre Groschen (denari) ed
        il pranzo. Ancor oggi, una volta all&apos;anno, l&apos;abate del convento legge
        una messa per la famiglia dei Matsch alla presenza dei conti Trapp, i
        loro eredi. Quando il conte Gaudenz, l&apos;ultimo dei Matsch, mor&#xEC;
        nel 1504, lasci&#xF2; un gran numero di figli illegittimi ma nessun
        erede legittimi. E un notevole cumulo di debiti, tanto che i suoi eredi
        dovettero addossarsi le spese del suo funerale.<br>
        Le origini di Glorenza sono legate proprio al contrasto di interessi di
        potere dei vescovi di Chur, dei conti di Tirolo e dei signori di Matsch,
        fatto che non le assicurava certo prospettive rosee.<br>
        </font><br>
      </p>
      </font></td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1"><b><strong><small><font face="Verdana, Arial, Helvetica, sans-serif" size="2"><br>
        indice</font></small></strong></b></font><font face="Verdana, Arial, Helvetica, sans-serif" color="#0000FF" size="1"><a href="glorenza1.html"><br>
        <br>
        Glorenza, perch&#xE8; proprio qui?</a></font><font face="Verdana, Arial, Helvetica, sans-serif" color="#000000" size="1"><br>
        <br>
        <a href="glorenza2.html"><font color="#0000FF">Le origini e la prima fioritura</font></a><br>
        <br>
        <a href="glorenza3.html"><font color="#0000FF">Catastrofe e ricostruzione</font></a><br>
        <br>
        <a href="glorenza4.html"><font color="#0000FF">La decadenza</font></a><br>
        <br>
        <a href="glorenza5.html"><font color="#0000FF">Un giro per la citt&#xE0;</font></a><br>
        <br>
        </font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="35%" align="left" valign="middle">
      <p><small><font face="Verdana, Arial, Helvetica, sans-serif" size="1">Tappeiner
        Casa Editrice, Lana (BZ) 1998</font></small></p>
    </td>
    <td width="65%" align="left" valign="middle">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>

</html>

