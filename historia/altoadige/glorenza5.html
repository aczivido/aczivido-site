<html>
<head>
<meta name="GENERATOR" content="Microsoft FrontPage 3.0">
<title>In giro per la citt&#xE0;</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><big><font face="Times New Roman" color="#808080" size="5">Alto Adige<br>
        Sud Tirol</font></big></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Glorenza
        (Glurns) la pi&#xF9; piccola citt&#xE0; dell&apos;Alto Adige: storia e
        storie</font><br>
        <font face="Verdana, Arial, Helvetica, sans-serif" size="1">di Sebastian Marseiler</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left"><font face="Verdana" size="1">
      <p align="JUSTIFY"><br>
        <b><font face="Verdana, Arial, Helvetica, sans-serif">Un giro per la citt&#xE0;<br>
        </font></b><font face="Verdana, Arial, Helvetica, sans-serif">Ci troviamo
        sul ponte sull&apos;Adige davanti alla porta Tubre o porta della Chiesa. Sempre
        qui si ergeva un tempo una torre abitativa medioevale. Le prietre sporgenti
        sotto il tetto piramidale erano probabilmente dotate di caditoie. Fu costruita
        tra il 1500 ed il 1510 ed era la prima torre del nuovo impianto difensivo
        concepito come baluardo contro gli Svizzeri. Venne utilizzata come caserma,
        forse temporaneamente anche come carcere e magazzino dei vigili del fuoco.
        A causa del pessimo stato di conservazione l&apos;aquila e lo stemma affrescati
        sul muro esterno sono riusciti a sottrarsi alla furia fascista che voleva
        cancellare qualsiasi traccia della vecchia Austria. I lavori di restauro
        hanno riportato alla luce anche il lastricato originale sottostante: qui,
        come apprendiamo dagli Statuti della citt&#xE0;, gli agricoltori di
        Glorenza dovevano deporre un covone di cereali per ogni carrata che spettava
        ai due &quot;Waaler&quot;, addetti a sorvegliare e mantenere in esercizio
        i canali di irrigazione. Forse si era giunti a questa soluzione salomonica
        perch&#xE8; diversi o molti agricoltori non provvedevano puntualmente
        al pagamento dovuto.<br>
        Per entrare in citt&#xE0; erano invece costretti a passare dalla porta
        e non potevano cos&#xEC; evitare di saldare il loro debito. La costruzione
        del nuovo ponte sull&apos;Adige pi&#xF9; elevato comport&#xF2; l&apos;abbattimento
        di un tratto di mura per permettere il passaggio. Il piccolo edificio
        accanto alla porta in direzione della piazza &#xE8; una delle tre casette
        dei guardiani: qui fino al 1852 abitava ancora il guardiano notturno.
        Sulla piazza, dove c&apos;era posto per edifici di rappresentanza, si stabil&#xEC;
        la nobilt&#xE0;. La piazza ha un particolare fascino architettonico,
        da un lato regna il movimento, l&apos;andirivieni - e non manca certo il traffico
        di automezzi - dall&apos;altro irradia un certo senso di pace invitando a sedersi
        sotto gli alberi ombrosi o ai tavolini dei bar. Concediamoci una sosta:
        davanti a noi c&apos;&#xE8; l&apos;edificio della pretura, fatto costruire tra
        il 1500 ed il 1510 dal giudice Jorg von Liechtenstein. Si emanavano sentenze
        contro grandi e piccoli malfattori, contro i &quot;Karrner&quot; che vivevano
        in concubinato, contro presunte streghe e presunti protestanti. E contro
        i topi.<br>
        Era il 1519 quando un uomo di Stelvio preso dalla disperazione sporse
        querela al giudice a nome di tutti i suoi poverissimi compaesani contro
        i topi campagnoli che arrecavano danni ingenti e contro i quali non si
        sapeva pi&#xF9; cosa fare. Si lamenta tanto da far piet&#xE0; ai sassi:
        gi&#xE0; c&apos;era poco da mangiare ed ora si aggiungevano anche questa
        bestie che divoravano tutto, distruggevano il raccolto non permettendo
        nemmeno di poter versare i tributi al signore. Proprio per questo ultimo
        motivo i topi vennero denunciati. Ma il processo intentato nei loro confronti
        fu molto onesto, venne assegnato loro un difensore e si concluse con una
        sentenza con regolare sigillo. Davanti ai giurati il difensore sottoline&#xF2;
        che anche i topi avevano diritto di esistere e che dovevano avere la possibilit&#xE0;
        di muoversi. La sentenza fu clemente: i topi vennero condannati ad andarsene,
        ma si assicur&#xF2; loro di non essere molestati dai tradizionali nemici,
        come cani e gatti, ed un certo lasso di tempo perch&#xE8; potessero
        portare con s&#xE8; anche i pi&#xF9; deboli e le femmine gravide.
        Noi, uomini moderni, non possiamo fare a meno di sorridere, ma non dobbiamo
        dimenticare che allora non si accenn&#xF2; mai alla distruzione o all&apos;uccisione
        di questi animali. E oggi invece, cosa faremmo? Oggi si sarebbe risolto
        il caso ricorrendo alla chimica. La pretura comminava anche la pena di
        morte: il patibolo si trovava ben in vista sul Tarscher Bichl (colle Tarces).
        A Glorenza vi erano altri due luoghi per le esecuzioni: uno sulla strada
        tra Tubre e Mustair e l&apos;altro nella piana del fondovalle. Per le esecuzioni
        si doveva ricorrere al boia di Merano che nel conto poteva includere anche
        le spese extra. Dopo la repressione della rivolta contadina del 1525 si
        trov&#xF2; ad avere certamente molta da fare. Talvolta svolgeva male
        il suo lavoro: nel 1660 al governo di Innsbruck giunse la comunicazione
        &quot;che durante le esecuzioni il boia di Merano si comporta screanzatamente
        (...) come &#xE8; successo a Tarsch con un malfattore che &#xE8; stato
        decapitato brutalmente con tra coltelli&quot; (H. Moser: Die Scharfrichter
        von Tirol). Sappiamo gi&#xE0; che la pretura fu poi trasferita a Silandro
        nel 1931.<br>
        La casa imponente all&apos;angolo con la via Malles fu erroneamente definita
        &quot;casa dei Fugger&quot;; nel 1481 &#xE8; citata come feudo dei conti
        di Matsch. Nel 1570 Balthasar Frohlich zu Frohlichburg le confer&#xEC;
        il suo aspetto attuale con il bell&apos;erker poligonale e l&apos;affresco della
        meridiana, decorata dagli stemmi dei Frohlich e delle sue due mogli Magdalena
        von Sarnthein e Sidonia Rubatsch. A Balthasar Frohlich fu affidata la
        direzione dei lavori di fortificazione e come apprendiamo dai documenti
        fu accusato poi di sottrazione indebita di denaro pubblico (Nil novi sub
        sole - niente di nuovo sotto il sole!). Nell&apos;ampio atrio voltato al piano
        terra si trovano dei frammenti di affresco raffiguranti i sette peccati
        capitali, dei quali significativamente si sono conservati solo l&apos;orgoglio
        e l&apos;avarizia. Questo nobile signore amava anche le comodit&#xE0; tanto
        che nel suo cortile fece posare una conduttura dell&apos;acqua derivandola
        dal pozzo pubblico.<br>
        L&apos;edificio adiacente con il &quot;classico&quot; portone rinascimentale
        con i cavallucci marini intrecciati era un tempo propriet&#xE0; della
        Certosa degli Angeli della val Senales, che originariamente possedeva
        anche un secondo edificio sulla piazza della citt&#xE0;. al cui posto
        il cavaliere Reinprecht von Hendl fece erigere nel 1562 un palazzo di
        tre piani, che oggi, completamente risanato, ospita l&apos;Albergo Corona.
        Al pianterreno il soffitto &#xE8; a volta, come del resto in molti altri
        edifici di Glorenza. Sopra il portone d&apos;ingresso del fabbricato aggiunto
        a ovest si nota un bassorilievo con la mano benedicente del Padre. Qui
        sulla piazza abitavano le famiglie pi&#xF9; abbienti che mostravano
        volentieri la loro ricchezza, altrimenti come avrebbe potuto sopravvivere
        un orafo, la cui presenza &#xE8; documentata?<br>
        Dal balcone dell&apos;albergo &quot;Albero Verde&quot;, sempre sulla piazza,
        si gode di una bella vista, come da una loggia ed infatti in occasione
        di feste vi trovano posto i notabili della citt&#xE0; o coloro che si
        ritengono tali. Chiedendo il permesso vale la pena di gettare uno sguardo
        nella cucina al primo piano: il soffitto a volta alto ed annerito dalla
        fuliggine ci d&#xE0; un&apos;immagine immediata della vita quotidiana in
        una locanda dei tempi passati.<br>
        Uno degli esempi pi&#xF9; riusciti del risanamento della citt&#xE0;
        &#xE8; il Castel Glorenza nel vicolo Conte Trapp. In origine era una
        torre fortificata e residenziale medioevale che solo nel 1510 venne inserita
        nella cinta muraria e trasformata in residenza nobiliare con torre, casa
        e cortile interno. Nel corso del restauro la torre nord venne rialzata
        leggermente e le venne tolto l&apos;intonaco, l&apos;edificio abitativo venne in
        parte smantellato, il fabbricato aggiunto sul lato sud, le cui finestre
        si aprivano nelle mura di cinta, venne demolito e le aperture vennero
        murate. L&apos;insieme dalle proporzioni riuscite colpisce per l&apos;accostamento
        bizzarro di rigorosit&#xE0; marziale e stile nobile. La torre dei Passeri
        integrata nella cinta muraria era in origine pi&#xF9; alta; durante
        la costruzione delle mura se ne abbatte una parte perch&#xE8; servivano
        delle pietre ed era pi&#xF9; semplice demolire una torre che procurarsele
        altrove. (si deve notare che nei campi attorno a Glorenza non si trovano
        praticamente pietre, utilizate tutte per erigere le mura cittadine).<br>
        L&apos;antico nucleo del paese &#xE8; caratterizzato da vicoli tortuosi e
        facciate irregolari; uno degli edifici pi&#xF9; caratteristici &#xE8;
        il Koch-Hof con la sua &quot;Ladum&quot;, una volta aperta che serviva
        da pratica tettoia. Si notano poi i giardini racchiusi da muri con alberi
        da frutto e le facciate su cui si arrampica la vite. Idilli che talvolta
        nascondono situazioni non floride. Le finestre della casa Gebhard nella
        via Argento sono state recentemente decorate a graffito: esempio eloquente
        di antiche relazioni culturali con l&apos;Engadina, dove questo tipo di decorazione
        della facciata &#xE8; molto frequente. la grande vite americana che
        si arrampica sulla facciata fruttifica abbondantemente e dall&apos;uva si ricavano
        ben 55 litri di vino, del quale probabilmente, come del famoso &quot;Vezzener&quot;,
        vino prodotto nei pressi di Silandro, si pu&#xF2; dire che &#xE8;
        meglio ridere prima di berlo perch&#xE8; poi non se ne ha pi&#xF9;
        voglia. <br>
        Qui e l&#xE0; si notano appese ai muri delle sscale a pioli malconce
        che un tempo servivano a raccogliere la frutta sugli alberi di alto fusto.
        Ormai non trovano pi&#xF9; alcun utilizzo come del resto molti altri
        attrezzi. <br>
        Una scala di legno ripida e stretta accanto alla porta Malles ci conduce
        finalmente su una parte del cammino di ronda restaurato. La cinta muraria
        &#xE8; alta circa 10 metri e in essa si aprono ancora le feritoie, attraverso
        le quali si infiltra il vento (che riduce l&apos;euforia della difesa), ma
        si &#xE8; ripagati dalla vista che spazia libera sopra i tetti fino
        alla chiesa di S. Pancrazio e poi in alto all&apos;antico eremo di S. Martino.
        Si parla a bassa voce di progetti che prevedono il restauro di gran parte
        del cammino di ronda: sarebbe un&apos;occasione unica per ammirare dall&apos;alto
        Glorenza dalla prospettiva difensiva. Quando si passa sotto la porta di
        Malles si prova ancora oggi una sensazione inquietante: &#xE8; un passaggio
        buio con un piccolissimo accesso per i pedoni a sinistra. Sulla facciata
        nord si vedono ancora bene le pietre sagomate che servivano da guida per
        la saracinesca e un erker-caditoia sopra la porta. Per salire al piano
        superiore non esiste una scala e il guardiano, in caso di attacco nemico
        vittorioso, doveva mettersi al sicuro salendo con una scala di corda attraverso
        un&apos;apertura nel soffitto.<br>
        Proprio accanto alla porta di Malles si trova uno degli edifici pi&#xF9;
        belli e preziosi di tutta la citt&#xE0;, la &quot;Hossische Behausung&quot;.
        Il piano terra aperto sul retro ha bei soffitti a volta sottolineati da
        eleganti nervature; anche il giroscala ed i corridoi del primo e del secondo
        piano sono decorati con leggere nervature a vista. Questo palazzo risulta
        essere appartenuto a Balthasar Frohlich, Gabriel Imeldis, cittadino cittadino
        di &quot;Wurmbs&quot; (Bormio) ed infine ai conti Trapp. La facciata esterna
        colpisce per la presenza di un delicato erker con mensola a nervature
        intrecciate; la decorazione della facciata risale al XIX secolo. Il cortile
        interno mostra ancora una volta il caratteristico accostamento di elementi
        cittadini e rurali con arcate e fabbricato rurale, nella cui stalla fino
        a poco tempo fa si tenevano ancora delle mucche. L&apos;edificio subito dietro,
        adiacente alle mura, era dotato un tempo di un forno (&quot;Pfister&quot;)
        con pozzo e bagno. Cosa del resto comprensibile: un fornaio che deve sempre
        riscaldare, dispone anche sempre di acqua calda.<br>
        Nella via Malles tanto dritta da sembrare tracciata con un righello si
        respira il pensiero rinascimentale dei progettisti della citt&#xE0;;
        l&apos;imponente edificio doppio sul lato ovest con vistosa suddivisione della
        facciata in quadrati e cornici delle finestre risalenti al XVI secolo
        ha un grande cortile interno con fabbricati rurali: in citt&#xE0; quindi
        i contadini si erano insediati gi&#xE0; prima della decadenza. Poco
        pi&#xF9; avanti sullo stesso lato si apre l&apos;ingresso merlato al cortile
        interno della residenza Frohlich. L&apos;intera superficie occupata da questo
        palazzo &#xE8; circondata da mura merlate che, come nella via Argento
        sul lato posteriore, sono in parte inserite nei muri del palazzo stesso.
        Una &quot;minicitt&#xE0;&quot; nella citt&#xE0; in miniatura, doppiamente
        difesa, ma &#xE8; servito a poco, i proprietari hanno perso tutto.<br>
        Cos&#xEC; si dice. Giunti sulla piazza Citt&#xE0;, giriamo a sinistra
        verso i portici. Subito entra nel nostro campo visivo la torre Fron o
        Flurin, dall&apos;aspetto piuttosto tenebroso. Era una delle antiche torri
        fortificate di Glorenza al di fuori delle mura cittadine, venduta da un
        certo giudice Flurin ai signori di matsch nel 1382, che in certi periodi
        furono titolari dei tribunali di Glorenza e di Malles. Come in tutte le
        torri fortificate l&apos;ingresso era sopraelevato, qui era particolarmente
        alto trovandosi a ben 8 metri da terra, e corrispondeva a quell&apos;arco a
        tutto sesto romanico sul lato sud-est. (Conte Trapp: Burgenbuch). I signori
        di matsch alloggiavano in questa torre gli ebrei che a Glorenza praticavano
        un&apos;attivit&#xE0; bancaria concedendo crediti indispensabili per la pratica
        del commercio.<br>
        Quando nel 1390 scoppi&#xF2; una guerriglia violenta tra i conti di
        matsch ed il vescovo di Chur e i soldati di quest&apos;ultimo riuscirono ad
        impossessarsi anche della torre Flurin, agli ebrei non rest&#xF2; altra
        scelta se non quella di rifugiarsi a Mazia, un paesino isolato d&apos;alta
        montagna. Possiamo immaginare lo stupore dei contadini di mazia nel vedere
        questi profughi esotici nel loro costume caratteristico con il cappello
        da ebrei.<br>
        Tra il 1825 ed il 1931 la torre venne data in affitto all&apos;amministrazione
        della pretura che la utilizz&#xF2; come prigione, conosciuta ancor oggi
        col nome popolare di &quot;Glurnser Loch&quot; (gattabuia di Glorenza).
        Sicuramente avr&#xE0; &quot;ospitato&quot; molti Karrner. Il piano terra
        risalente a una fase edilizia posteriore ha un soffitto a volta sostenuto
        da una colonna centrale.<br>
        Ed ora, caro visitatore, Glorenza si aspetta da te un atto di riverenza:
        inchinati poich&#xE8; ci apprestiamo a visitare i portici. Essi non
        sono cos&#xEC; bassi, come comunemente si crede a causa di alluvioni
        che nel corso del tempo avrebbero rialzato il piano di calpestio, ma vennero
        costruiti proprio cos&#xEC;. Sulle mensole rialzate incorporate negli
        archi rivolti sulla via si esponevano le mercanzie nei giorni di mercato.
        Dove ci sono mercati, ci devono essere locande, nella stima dei danni
        dell&apos;incendio del 1732 se ne trovavano 6, due delle quali nella via dei
        portici: l&apos;albergo Aquila Nera e quello al Cervo sito al numero civico
        24, di cui ancora oggi un&apos;ampia scala di accesso ricorda la funzione originaria.
        I sudtirolesi hanno e avevano un attaccamento quasi cultico al vino ed
        allo speck e sappiamo con quale veemenza essi cercarono invano di opporsi
        all&apos;importazione di vino da parte di Bormio. Da sempre un bicchiere di
        vino accompagna la stipula di contratti come per esempio una promessa
        di matrimonio o il suggello di un accordo. E&apos; nota la tradizione, in uso
        fino a poco tempo fa in certe zone, del &quot;vino di S. Giovanni&quot;,
        che prendeva il nome da Giovanni l&apos;Evangelista, il quale pare abbia bevuto
        del vino avvelenato senza subire conseguenze deleterie. Il vino di S.
        Giovanni veniva benedetto in chiesa il 27 dicembre e poi bevuto a casa,
        mentre alcuni osti usavano mescere un bicchiere di quel vino ai loro clienti
        migliori. Persino ai condannati a morte veniva concesso un sorso di quel
        vino benedetto. Forse anche a Glorenza?<br>
        Comunque a Glorenza anche le misure avevano una grande importanza. Come
        dimostrato da F.H. Hye, gi&#xE0; nel 1330 prestava qui servizio un mastro
        vinaiolo alle dipendenze del principe di Tirolo.Inizialmente venivano
        usate molte unit&#xE0; di misura per il vino, la pi&#xF9; capiente
        delle quali era la &quot;Yhre&quot; (dal latino urna) che a Glorenza corrispondeva
        a 78,926 litri. Gli statuti della giurisdizione di Glorenza del 1440 si
        occupano anche di &quot;tutti i recipienti, bicchieri, boccali, secchi&quot;:
        se un oste non usa la giusta misura deve pagare una multa. Inoltre nelle
        locande &#xE8; vietato far musica tutti i sabati e le feste e per i
        trasgressori sono previste dure pene. Che nei locali pubblici non sempre
        gli incontri fossero pacifici lo dimostra la storia della trappola mortale
        tesa in una cantina a un rappresentante della famiglia dei Matsch.<br>
        Ma lasciamo le osterie per proseguire lungo la strada che gi&#xE0; a
        quei tempi veniva tenuta ben pulita poich&#xE8; chi &quot;lorda le strade
        o versa dell&apos;acqua dovr&#xE0; pagare una multa di 35 kreuzer&quot;.
        Inoltre apprendiamo che era vietato &quot;insultare, minacciare o addirittura
        percuotere il sindaco&quot; nel corso di un&apos;assemblea comunale. I redattori
        degli statuti avranno avuto le loro buone ragioni per inserire anche questa
        regola. Ci troviamo ora di fronte al numero civico 3 della via Portici,
        l&apos;ex municipio. In origine anche questo edificio era porticato, ma nel
        XVIII secolo i portici vennero trasformati in volte. Fino al 1856 vi si
        amministravano le sorti della citt&#xE0;, poi serv&#xEC; come scuola.
        Nell&apos;edificio adiacente era ospitato l&apos;arsenale. Verso la via Flora, attiguo
        al municipio, c&apos;era l&apos;ampio deposito delle mercanzie, che dopo l&apos;incendio
        del 1799 non venne pi&#xF9; riedificato.<br>
        La doppia identit&#xE0; di Glorenza, da una parte agreste e contadina
        dall&apos;altra urbana e artigianle si mostra anche nelle cariche comunali;
        finch&#xE8; il paese di Glorenza rimase autonomo, vi erano due &quot;borgomastri&quot;,
        uno dei quali nel 1431 venne citato come &quot;magister civium oppidi&quot;,
        quindi questo deteneva una carica che almeno nominalmente era superiore
        a quella del secondo borgomastro. Alla fine del XV secolo venne redatto
        lo statuto della citt&#xE0; che una volta all&apos;anno veniva letto davanti
        alla comunit&#xE0; riunita il 22 febbraio o la prima domenica di Quaresima.
        da documenti parrocchiali di epoca successiva apprendiamo che, ad eccezione
        del responsabile dell&apos;ospedale e dell&apos;ispettore al fuoco, alla pesca e
        alle carni macellate e delo stimatore del vino, venivano eletti rispettivamente
        due prevosti, guardiani dei boschi, addetti ai canali irrigui, guardiani
        dei campi, malgari, addetti ai pozzi e guardie comunali. Questo antico
        dualismo paese-citt&#xE0; sopravvisse in alcune cariche fino in epoca
        recente. Solo i giudici non venivano eletti, ma nominati dal signore (Matsch,
        Trapp). Probabilmente i cancellieri svolgevano anche la mansione di impiegato
        comunale. Sigillavano importanti documenti col sigillo della citt&#xE0;
        che raffigurava lo stemma conferito alla citt&#xE0; piuttosto tardi,
        solo nel 1528, dal re Ferdinando I. Purtroppo l&apos;originale della lettera
        di conferimento dello stemma &#xE8; scomparso da circa due decenni e
        non sono stati cero i topi a rosicchiarlo.<br>
        Non esiste una citt&#xE0; che non abbia una scuola: &quot;In una copia
        autenticata del 1538 il notaio pubblico Johann Schrattentaler si definisce
        maestro di Glorenza&quot; (F.H. Hye). Era una scuola esclusivamente maschile,
        le ragazze vennero istruite solo a partire dal 1834 dalle suore di carit&#xE0;.
        I maestri erano probabilmente pagati dai genitori e forse ricevevano dal
        comune una somma integrativa che sar&#xE0; stata decisamente modesta.
        Nel periodo della decadenza facevano certamente la fame ed erano costretti
        a praticare anche un po&apos; di agricoltura per sopravvivere. Fino al 1799
        la scuola era ospitata al numero civico 23 di via Portici e successivamente
        si trasfer&#xEC; nel vecchio municipio. Si osservi la sottotettoia intonacata
        che in quei tempi veniva applicata con grande perizia a tutti gli edifici
        per ridurre il pericolo di incendio, che poteva essere trasmesso anche
        da scintille provenienti da altri camini.<br>
        Un tempo il comune era una comunit&#xE0; economica cui spettava anche
        la cura di anziani ed ammalati indigenti, ai quali venivano concessi piccoli
        benefici come: legna da ardere, alimenti, piccoli appezzamenti di terreno.
        Queste pratiche rientravano nei compiti del responsabile dell&apos;ospedale,
        eletto di anno in anno. Di solito gli ospedali o ospizi venivano gestiti
        da ordini religiosi femminili di carit&#xE0;. Le citt&#xE0; medioevali
        facvano edificare questi ospedali solitamente al di fuori delle mura per
        ridurre i rischi di contagio. E cos&#xEC; fu anche a Glorenza, dove
        l&apos;ospedale del Santo Spirito fino al 1499 si trovava al di fuori delle
        mura di mainardo al posto della canonica attuale. Esisteva addirittura
        una apposita fondazione. Dopo la sua distruzione l&apos;ospedale venne riedificato
        nello stesso luogo, ma quando nel 1799 venne raso al suolo dai francesi
        si dovette attendere fino al 1821, anno in cui venne riedificato sulla
        piazza Citt&#xE0;. Quando la gestione venne assunta dalle suore di carit&#xE0;,
        l&apos;ospedale venne trasferito nell&apos;attuale municipio.<br>
        Di grande importanza per un insediamento era la presenza di acqua fresca
        e pulita. la prima conduttura dell&apos;acqua di cui abbiamo notizia e che
        probabilmente scendeva gi&#xE0; allora dal monte &quot;Glurnser Kopfl&quot;,
        risale al 1579 ed alimentava due pozzi all&apos;interno della citt&#xE0;,
        uno sulla piazza Citt&#xE0; e l&apos;altro nel vicolo Trank. Non sappiamo
        come fosse questa conduttura, ma possiamo ritenetre che l&apos;acqua scorresse
        in canali di legno aperti e forse poco prima della citt&#xE0; venisse
        incanalata in tubi di legno. Chi voleva e poteva permetterselo poteva
        far giungere a proprie spese le condutture fino alla propria casa. L&apos;addetto
        ai pozzi era preposto a controllare che l&apos;acqua che arrivava in citt&#xE0;
        fosse sempre potabile. In caso di frane o di inquinamento doveva procurare
        gli uomini necessari ad eliminare il danno. Per gli abbeveratoi del bestiame
        c&apos;era anche il canale Vasil, di cui abbiamo gi&#xE0; parlato, che era
        piuttosto ramificato raggiungendo numerose propriet&#xE0;. Per l&apos;abbeverata
        mattutina e serale del bestiame al pozzo c&apos;erano dei turni precisi che
        dovevano essere rigorosamente rispettati per evitare lo scambio di animali.
        E&apos; superfluo dire che qui le casalinghe e le serve venivano a rifornirsi
        dell&apos;acqua necessaria per cucinare e per lavare e da bere. Nel 1904 Glorenza
        venne dotata di una condotta forzata e di un nuovo pozzo sulla piazza
        Citt&#xE0;; oggi la statua della bella Judith con in mano la caraffa
        dell&apos;acqua &#xE8; un po&apos; in disparte accanto alla scuola.<br>
        Una fogna murata e coperta da lastre serviva per lo scolo delle acque
        di scarico e a questo proposito per confutare quel luogo comune secondo
        cui i contadini gettano nella fognatura tutti i rifiuti, ricordiamo che
        era vietato sotto pena pecuniaria gettare le immondizie sulla strada.<br>
        Nel medioevo e alle soglie del rinascimento non vi era citt&#xE0; che
        non possedesse i bagni pubblici. A Glorenza ve ne erano probabilmente
        due utilizzati sicuramente anche dai mercanti che faticavano e sudavano
        per superare i valichi alpini. Da documenti riguardanti altre citt&#xE0;
        apprendiamo che si poteva accedere ai bagni pubblici secondo turni settimanali
        per strade e vicoli. Il responsabile si guadagnava il companatico fungendo
        anche da cerusico che praticava salassi e incideva foruncoli. Ai bagni
        si andava volentieri anche a festeggiare e gozzovigliare. A Glorenza tutte
        era di dimensioni pi&#xF9; modeste. Non sappiamo se vi si praticasse
        anche la prostituzione, ma forse la nostra citt&#xE0; era troppo piccola
        e prude. Inoltre la nobilt&#xE0; rozza di queste parti avr&#xE0; probabilmente
        reclamato a lungo lo jus primae noctis. I numerosi figli illegittimi di
        Gaudenz von Matsch sono una valida testimonianza del fatto che in genere
        le cosiddette famiglie perbene non tenevano in gran conto la morale comune.<br>
        Ci si sedeva quindi nella tinozza, si faceva versare dell&apos;acqua calda,
        si bevevano uno o due boccali di vino e poi si usciva lasciando il posto
        al successore senza che l&apos;acqua venisse cambiata fintanto che rimaneva
        calda. Le scarse condizioni igieniche contribuivano alla diffusione di
        malattie e si arriv&#xF2; addirittura a credere che l&apos;acqua facesse
        ammalare e che fare il bagno fosse un&apos;abitudine malsana. Ci&#xF2; giunse
        a puntino per la chiesa che dopo il concilio di Trento band&#xEC; nel
        peccato tutto ci&#xF2; che aveva a che fare col corpo e la nudit&#xE0;.
        I bagni pubblici scomparvero. Rimase solo l&apos;abitudine di lavarsi completamente
        una volta all&apos;anno prima della confessione pasquale nella propria tinozza
        tra le mura domestiche.<br>
        In molti comuni, naturalmente a pagamento, il fornaio era tenuto a mettere
        a disposizione dei vicini e dei concittadini il suo forno; a Glorenza
        invece c&apos;era un forno pubblico nei pressi del vicolo Trank, che rendeva
        (quasi) superflui i forni privati riducendo il pericolo di incendi, una
        calamit&#xE0; frequente poich&#xE8; i tetti erano ricoperti da scandole
        di legno. Gli ispettori al fuoco, a partire dal 1732 ne venivano nominati
        tre, avevano il compito di controllare senza preavviso pi&#xF9; volte
        all&apos;anno i camini, le cucine e le stufe, di verificare che le stufe non
        venissero riempite troppo e che i camini venissero ripuliti dalla fuliggine.
        Due guardiani notturni, uno dalle 20 alle 24 di sera e l&apos;altro dall&apos;1
        alle 4 di notte, dovevano ogni ora, in luighi prestabiliti, testimoniare
        ad alta voce la loro presenza per tranquillizzare la popolazione. Avevano
        anche il compito di sorvegliare che non scoppiassero incendi e non si
        verificassero piene o alluvioni. Alle quattro del mattino il guardiano
        notturno doveva suonare l&apos;Ave Maria nella chiesa di Nostra Signora che
        per la maggior parte della popolazione annunciava l&apos;inizio della giornata
        lavorativa. <br>
        Ci troviamo ancora in via Portici per ammirare la residenza &quot;Vogthaus&quot;,
        un edificio bizzarro col frontone decorato da merli a coda di rondine.
        In origine faceva parte della torre Kolben, un&apos;altra delle torri fortificate
        pi&#xF9; antiche, e al piano terra &#xE8; decorata da volte reticolate
        e pareti a calcare conchilifero. Sulla facciata esterna sotto i portici
        si pu&#xF2; ammirare un affresco di San Cristoforo.<br>
        L&apos;antica zona artigianale della citt&#xE0; si trovava ad est della porta
        della Chiesa, l&#xE0; dove la portata del canale dei mulini, il Muhlbach,
        derivato dall&apos;Adige riusciva ad azionare mulini e magli. Fuori citt&#xE0;
        c&apos;erano la segheria e la fucina e negli statuti della citt&#xE0; si
        davano indicazioni precise relative ai prezzi per i deiversi lavori. Subito
        dietro le mura c&apos;era il macello dove si trovavano anche i banchi per la
        vendita delle carni. I resti finivano nel Muhlbach. (Possiamo quindi immaginare
        che pi&#xF9; a valle all&apos;altezza del fornaio l&apos;aria sar&#xE0; stata
        piuttosto maleodorante). Un tempo il piano stradale era pi&#xF9; basso
        come dimostrano le porte d&apos;ingresso e le finestre sul lato sinistro. Il
        Muhlbach scorreva in un semplice acquedotto di legno sostenuta da pali,
        che in inverno doveva essere continuamente liberatyo dal ghiaccio poich&#xE8;
        l&apos;acqua serviva anche per spegnere gli incendi. Lungo il canale si trovava
        poi la conceria all&apos;allume che produceva cuoio di qualit&#xE0; pregiata.
        Sulla facciata l&apos;impronta di una pelle messa a seccare al sole ricorda
        ancora la funzione originaria di questo edificio. A sinistra si innalza
        la torre Kolben o Chel, citata gi&#xE0; in un elenco dei feudi del principe
        di Tirolo nel 1330 e integrata nella prima cinta muraria. Dopo aver cambiato
        numerosi proprietari sempre di nobile schiatta, divenne la residenza di
        un certo Thoman Perfler, di professione mugnaio della citt&#xE0;. Il
        suo mulino si trovava l&#xEC; nei pressi ed ancor oggi sulla facciata
        esterna di pu&#xF2; osservare una ruota di mulino sostenuta da un leone,
        l&apos;insegna della corporazione. <br>
        Attraverso una piccola apertura ad altezza d&apos;uomo, visibile ancora oggi,
        venivano calati i sacchi pieni di farina sulle spalle degli uomini o sui
        carri che attendevano. Questo mulino viene citato per la prima volta nel
        1330. <br>
        In questa rapida visita non possiamo dimenticare un&apos;altra costruzione
        utilizzata fino negli anni &apos;70: il lavatoio pubblico ricoperto da una
        tettoia e dotato delle relative assi per le lavandaie in legno di larice.
        Qui anche d&apos;inverno e fino a non molti anni fa, quando le lavatrici non
        erano ancora un elettrodomestico alla portata di tutti, le donne si inginocchiavano
        a strofinare, sciacquare e strizzare la biancheria. Subito dopo il mulino
        il Muhlbach si dirama perch&#xE8; c&apos;era il laboratorio del tintore.
        Se succedeva che l&apos;acqua che scendeva dal macello fosse maleodorante e
        densa si poteva almeno deviarla lateralmente. In fondo c&apos;era la conceria
        alla scorza il cui maglio in legno &#xE8; ancora conservato. Nei pressi
        delle concerie, a causa delle pelli di animali, si respirava un&apos;aria disgustosa;
        questi luoghi erano prediletti solo da piccoli contadini che si litigavano
        gli avanzi di carne avariata. Al di fuori della cinta muraria il Muhlbach
        axzionava anche una fucina e serviva ad irrigare i campi di 31 proprietari.
        L&apos;acqua scorreva tutto l&apos;anno perch&#xE8; veniva iompiegata anche per
        spegnere gli incendi; osservando con pi&#xF9; attenzione si notano almeno
        due stretti passaggi che conducono ai portici: erano il collegamento pi&#xF9;
        breve che consentiva la fuga dall&apos;interno della citt&#xE0; in caso d&apos;incendio.<br>
        Qui in questo angolo la citt&#xE0; ha un carattere decisamente agreste,
        le galline razzolano ed il gallo canta sul mucchio di letame: un ricordo
        della vecchia Glorenza. Dalla storia delle case di Franz-H. Hye apprendiamo
        che tra il 1732 ed il 1852 a Glorenza si praticavano i seguenti mestieri:
        oste, giudice, avvocato, cappellano, guardiano, guardiano notturno, carpentiere,
        sarto, contadino, maestro di scuola ed organista, muratore, conciatore
        all&apos;allume, conciatore alla scorza, vasaio, calzolaio, falegname, sagrestano,
        fonditore di stagno, vetraio, tessitore (il mestiere pi&#xF9; diffuso),
        macellaio, infermiere, fornaio, mugnanio, mugnaio della citt&#xE0;,
        pittore, tornitore, veterinario, pecoraio, capraio, pescatore, cerusico,
        fabbro, bottaio, tintore, mobiliere, pellicciaio, cerusico ed oste, una
        combinazione perlomeno insolita. Esistevano le corporazioni dei mugnai,
        fornai, calzolai e sarti. Gi&#xE0; negli statuti del tribunale di Glorenza
        si stabiliva che i fornai che: &quot;mescolano l&apos;orzo al frumento nell&apos;impasto
        del pane, sono condannati a una pena pecuniaria ed il pane verr&#xE0;
        sequestrato dal tribunale&quot;.<br>
        Giriamo ora verso nord, lasciando a sinistra la via Portici e raggiungiamo
        la porta Sluderno decorata da affreschi sulla facciata esterna e dotata
        di caditoia e pietr che facevano da guida alla saracinesca. L&apos;affresco
        raffigura lo stemma dell&apos;imperatore Ferdinando I (1558-1564) con l&apos;aquila
        bicipite e il cuore boemo-ungherese, un po&apos; pi&#xF9; in basso gli stemmi
        dell&apos;Austria, del Tirolo, quello dei conti Trapp e della citt&#xE0;
        di Glorenza. Un chiaro esempio di concezione gerarchica, dal basso all&apos;alto:
        la cittadina, la nobilt&#xE0; locale, il Tirolo, l&apos;Austria e sopra tutto
        il Sacro Romano Impero. Sul lato sud, in alto e a destra, si legge l&apos;anno
        1578 che potrebbe essere quello del termine dei lavori di ricostruzione.
        Le ante dei portoni si sono conservate e le borchie, pur sottoposte a
        minimi lavori di accomodatura, sono ancora quelle originali.<br>
        Girando a destra, superato il nuovo centro scolastico, raggiungiamo un&apos;area
        non edificata, concepita in realt&#xE0; come edificabile dai progettisti
        della citt&#xE0;, che fino a poco tempo fa costituiva un vero record.
        quale altra associazione calcistica poteva vantarsi di avere un campo
        da gioco protetto da mura cittadine? il 2 di novembre come in tutta Glorenza,
        qui si scatena il pandemonio: &#xE8; il giorno del mercato delle anime
        (Sealamorkt). Vi si incontrano persone provenienti da tutta la val Venosta
        e da Merano e c&apos;&#xE8; chi persino arriva da Bolzano. Dall&apos;alto la citt&#xE0;
        sembra stretta su tutti i lati da un accampamento di lamiere. ma del resto
        non si pu&#xF2; proprio mancare a questo mercato. Non vi si vendono
        pi&#xF9; i bovini, solo un paio di pecore e di cap&#xE8;rini intimiditi
        ricordano l&apos;antichissima &quot;moneta&quot; dei mercanti medioevali. In
        questa occasione le locande chiudono gi&#xE0; alle cinque del pomeriggio
        per evitare zuffe tra gli avventori a quell&apos;ora gi&#xE0; piuttosto alticci.<br>
        Nessun sindaco di tutto il circondario ha la fortuna di avere la sede
        in una casa tanto bella. Questo bel palazzo, situato in via Flora 19,
        venne fatto costruire da Hanns Hendl Cavaliere di Ober e Niederreichenberg
        tra il 1573 ed il 1591. Nel 1604 fu elevato a residenza dall&apos;imperatore
        Massimiliano con il nome di Hendlsburg. Nel palazzo si era disposto anche
        l&apos;allacciamento all&apos;acqua potabile del pozzo cittadino. Probabilmente
        nel XVIII secolo fu propriet&#xE0; dei conti Schandersberg; nel secolo
        scorso vi si insediarono le suore di carit&#xE0;, da cui il comune acquist&#xF2;
        una parte dell&apos;edificio per ospitarvi l&apos;ospizio pubblico; dal 1945 appartiene
        interamente al comune. Le arcate reticolate della cantina poggiano su
        una colonna centrale, riscoperta per caso nel corso dei lavori di restauro.
        Al primo piano troviamo un ampio corridoio centrale con elegnate soffitto
        a stucco.<br>
        Risale pi&#xF9; o meno allo stesso periodo, o forse &#xE8; di poco
        antecedente, il palazzo Liechtenstein (Via Flora 15). Dopo la mortedi
        Jorg von Liechtenstein, curatore del tribunale di Malles e Glorenza, abbiamo
        gi&#xE0; avuto occasione di incontrarlo parlando dell&apos;edificio della
        pretura, sua moglie Anna von Montani fece edificare nel 1535 l&apos;adiacente
        chiesa della SS. Trinit&#xE0;. Tra il 1775 ed il 1779 la residenza divenne
        propriet&#xE0; dell&apos;oste Anton Flora, che la destin&#xF2; ad albergo,
        attivit&#xE0; che &#xE8; continuata sino ai giorni nostri. L&apos;edificio
        &#xE8; decorato da bei soffitti a volta al piano terra e al primo piano.
        Nell&apos;antica stube con il prezioso soffitto a stucco e l&apos;imponente stufa
        di ceramica si respira un&apos;atmosfera particolare: chiss&#xE0; con quali
        sentimenti inizialmente i contadini di Glorenza, dopo i faticosi lavori
        nella stalla, entravano in questo locale godendosi un po&apos; di riposo davanti
        a un bicchiere di vino. La chiesa della SS. Trinit&#xE0; &#xE8; stata
        profanata nel 1799 e da allora &#xE8; stata utilizzata per i pi&#xF9;
        diversi scopi: &#xE8; servita da magazzino e addirittura per scannare
        i maiali.<br>
        Verso la piazza della chiesa, sul lato destro, &#xE8; sopravvissuta
        fino ad oggi (1998) una particolarit&#xE0; di Glorenza: siccome gli
        ingressi ai fienili sono sopraelevati, si dovettero allungare le rampe
        d&apos;accesso agli stessi lungo la via principale per evitare una pendenza
        eccessiva. Si risolse il problema con ponti di legno levatoi.<br>
        Di fronte alla piazza della cnhiesa con l&apos;edificio della canonica completamente
        restaurato si trova la chiesa barocca di Nostra Signora o chiesa dell&apos;ospedale.
        Della chiesa precedente dedicata allo Spirito Santo abbiamo poche notizie,
        faceva parte dell&apos;ospedale che esisteva gi&#xE0; nel XV secolo o anche
        prima e che fino al 1499 si trovava al di fuori della cinta muraria per
        motivi igienico-sanitari.<br>
        La chiesa parrocchiale di S. pancrazio &#xE8; in posizione sopraelevata
        fuori dalla citt&#xE0;, aldil&#xE0; dell&apos;Adige. Probabilmente nei
        tempi antichi da qui si controllava il guado del fiume. la chiesa &#xE8;
        citata per la prima volta nei documenti nel 1227, quindi relativamente
        tardi. della costruzione romanica originaria si &#xE8; conservato soltanto
        il campanile, al quale nel 1664 &#xE8; stata aggiunta una cupola barocca
        a cipolla. L&apos;edificio odierno risale al tardo XV secolo e riflette il
        benessere economico di quei tempi. Della cella campanaria &#xE8; rimasta
        solamente la campana maggiore del 1587 sfuggita alle razzie delll&apos;esercito
        austriaco che nel corso della prima guerra mondiale sequestr&#xF2; tra
        l&apos;altro persino 40 chili delle canne dell&apos;organo, finite nelle fonderie
        dell&apos;industria bellica. Sulla parete nord del campanile si trova un affresco
        di 46 metri quadrati raffigurante il Giudizio Universale. L&apos;opera, influenzata
        dallo stile di michael Pacher, risale al 1496, tre anni prima del massacro
        di Calven. All&apos;interno troviamo una lastra funeraria in marmo rosso che
        rappresenta Jorg von Liechtenstein, un nobile di cui abbiamo gi&#xE0;
        fatto la conoscenza, con armatura, spada, scure da battaglia e rosario
        oltre allo stemma di famiglia.<br>
        Il campanile di Glorenza si trova esattamente nel punto d&apos;intersezione
        di diversi allineamenti che si incrociano; &#xE8; punto d&apos;orientamento
        tra Burgusio e Cengles: qui si incrociano non meno di 14 linee. la pi&#xF9;
        evidente scorre tra S. Vito sul colle di tarces e S. martino passando
        per la parrocchiale.<br>
        Sicuramente il notevole campanile romanico costituiva un importante punto
        di orientamento per i pellegrini provenienti da nord: arrivati qui dovevano
        decidere quale percorso scegliere per raggiungere il sud: la valle dell&apos;Adige
        o i valichi alpini. Qual era la via pi&#xF9; sicura? a Glorenza, la
        citt&#xE0; dalle relazioni internazionali, si potevano avere ulteriori
        informazioni.<br>
        E per finire: a Glorenza ogni due anni si organizza la festa dei portici,
        forse la festa pi&#xF9; originale di tutto l&apos;Alto Adige. Per l&apos;occasione
        viene scritto e messo in scena un pezzo teatrale, artisti e artigiani
        espongono i loro lavori. Persino paul Flora, artista di fama internazionale
        originario di questa citt&#xE0;, ha la sua bancarella ove vende e firma
        i suoi lavori, pieni di doppi sensi e di ironia, una ricetta per sopravvivere.
        Come avrebbe potuto altrimenti sopravvivere anche Glorenza?<br>
        <br>
        </font></p>
      </font></td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1"><strong><small><font face="Verdana, Arial, Helvetica, sans-serif" size="2"><b><br>
        indice</b></font></small></strong></font><font face="Verdana, Arial, Helvetica, sans-serif" color="#0000FF" size="1"><a href="glorenza1.html"><br>
        <br>
        Glorenza, perch&#xE8; proprio qui?</a></font><font face="Verdana, Arial, Helvetica, sans-serif" color="#000000" size="1"><br>
        <br>
        <a href="glorenza2.html"><font color="#0000FF">Le origini e la prima fioritura</font></a><br>
        <br>
        <a href="glorenza3.html"><font color="#0000FF">Catastrofe e ricostruzione</font></a><br>
        <br>
        <a href="glorenza4.html"><font color="#0000FF">La decadenza</font></a><br>
        <br>
        <a href="glorenza5.html"><font color="#0000FF">Un giro per la citt&#xE0;</font></a><br>
        <br>
        </font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="35%" align="left" valign="middle">
      <p><small><font face="Verdana, Arial, Helvetica, sans-serif" size="1">Tappeiner
        Casa Editrice, Lana (BZ) 1998</font></small></p>
    </td>
    <td width="65%" align="left" valign="middle">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>

</html>

