<html>
<head>
<meta name="GENERATOR" content="Microsoft FrontPage 3.0">
<title>Collino Luigi - l&apos;Abbazia di Morimondo 3</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">L&apos;Abbazia
        di Morimondo</font><br>
        <font face="Verdana, Arial, Helvetica, sans-serif" size="1">di Luigi Collino</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <b>Il convento e l&apos;esterno della chiesa</b><br>
        Le abbazie cistercensi sono costruite secondo un piano costante. Un chiostro
        quadrato raduna intorno a s&#xE9; tutti gli edifizi conventuali. Tre
        lati sono formati dalla foresteria, dal dormitorio, dall&apos;aula capitolare,
        dal refettorio, ect. Al quarto lato sta la chiesa, tre navate, la centrale
        pi&#xF9; alta, con campate quadre nella navata di mezzo e, come &#xE8;
        logico, rettangolari in quelle laterali: il transetto &#xE8; pure quadrato,
        come presbiterio. Sull&apos;incrocio delle navate si alza il tiburio con larghe
        finestre. Ridotta, secondo la regola instaurata da San Roberto e da San
        Bernardo, &#xE8; la decorazione. All&apos;esterno saldi speroni a scarpa
        si addossano agli spigoli dell&apos;edifizio. La facciata semplicissima ha
        un rosone sulla porta centrale. Il tiburio sostituisce la torre campanaria.<br>
        L&apos;abbazia di Fossanova e quella in rovina di San Galgano ci conservano
        in Italia le caratteristiche pi&#xF9; pure dell&apos;architettura cistercense,
        ma anche quella di Morimondo e fedele, di massima, alle norme costruttive
        dell&apos;Ordine, e presenta un notevole interesse artistico. Essa sorge sulla
        strada che da Abbiategrasso conduce a Pavia, ed &#xE8; assai vasta e
        ben conservata malgrado le inevitabili devastazioni.<br>
        La strada che porta a Morimondo, appena giunta ai primi casolari del borgo
        si restringe sotto un grande arco in cotto di stile romanico-lombardo,
        gi&#xE0; tendente all&apos;archiacuto gotico francese. E&apos; formato di due
        archi sovrapposti, quello superiore cordonato a dente e quello inferiore
        rientrato assai con cunei di arenaria. Al di sopra dell&apos;arco si nota un
        ampio foro sbrecciato, l&#xE0; dove esisteva fino a pochi anni or sono
        un rosone in cotto di ottima fattura. Questo arco d&apos;ingresso alla Badia
        appare evidentemente opera del secolo XIII, ed &#xE8; da notarsi il
        pieno contrasto fra la tendenza all&apos;acuto della ghiera superiore e l&apos;allargarsi
        a tutto sesto di quella dell&apos;arco sottostante. Si dibatte, insomma, lo
        stile fra il romanico di buon sapore lombardo e il gotico importato di
        Francia colla severa regola cistercense; &#xE8; stile di transizione,
        perch&#xE8; le nuove forme mai soffocarono o sostituirono del tutto
        le preesistenti, e perch&#xE8; il gotico in Italia non serv&#xEC;
        che a segnare il trapasso al Rinascimento.<br>
        Il senso di gelosa conservazione dello stile romanico-lombardo, malgrado
        gli assalti del gotico oltremontano, si rivela possente nella bella facciata
        del tempio, salda ed uniforme, ad onta delle molte deturpazioni. La parte
        superiore di essa conserva per fortuna la sua primitiva struttura in mattoni.
        Il coronamento &#xE8; ricco di un cornicione parzialmente ancora rivestito
        di piastrelle a forma di losanga; &#xE8; adorno inferiormente di archetti
        pensili verticali, e lo sormontano tre pinnacoli. Al centro della facciata
        si apre il caratteristico rosone delle chiese romaniche, leggermente cordonato
        di archetti e sormontato da una bifora centinata, che rivela l&apos;influsso
        del gotico francese, come del resto lo rivelano pure due finestre ad arco
        acuto, immediatamente laterali al rosone centrale. Pi&#xF9; verso i
        lati vi sono, sui tetti delle navate minori, due finestre a pieno centro
        puramente ornamentali, mentre infine due altri finestroni sottostanti
        al rosone danno luce alla navata centrale.<br>
        La parte inferiore della facciata &#xE8; purtroppo malamente intonacata
        e un rozzo protiro, o meglio portichetto, con lesene e colonne sostituisce
        forse uno scomparso pi&#xF9; vasto nartece. Due finestre ai lati della
        porta, non situate alla stessa altezza, una rettangolare e l&apos;altra a sesto
        acuto, finiscono di deturpare senza remissione la parte bassa di questa
        facciata, che pare viceversa acquistare un maggior respiro a mano a mano
        che si alza verso il cielo. L&apos;abbondanza delle finestre, aperte senza
        criterio e in varie epoche, prova la contaminazione dei vari stili.<br>
        Pi&#xF9; uniforme, regolare e ben conservato &#xE8; il fianco settentrionale
        della chiesa, che &#xE8; anche il solo dei due visibili, poich&#xE9;
        l&apos;altro &#xE8; addossato al Chiostro. Ha degli archi rampanti rettangolari
        che sporgono ed emergono dal tetto della navata minore; la quale risulta
        cos&#xEC; divisa in otto campi. Una cordonatura semplice e diritta corre
        qui sotto la grondaia, mentre la navata superiore &#xE8; lateralmente
        percorsa da un leggero ricamo di archetti pensili. Il fianco del transetto
        sovrasta alla navata minora, pareggiando quella maggiore, ed &#xE8;
        pi&#xF9; accentuatamente coronato di graziosi archetti perpendicolari.
        Un rosone cordonato in cotto, con vetrate quattrocentesche, si apre nel
        centro per dar luce alla navata trasversale. Al centro del transetto,
        e perci&#xF2; nel punto d&apos;incrocio dei due bracci della croce latina,
        sorge il tiburio, che ha una finestra a pieno centro per ognuno dei quattro
        lati rispondenti alla croce, e piccole aperture tonde nelle quattro smussature
        dell&apos;ottagono. Questa piccola torre campanaria &#xE8; adorna di paraste,
        di archetti e, secondo la regola cistercense, conteneva una sola campana,
        la cui corda pendeva attraverso un foro della volta nell&apos;antico coro dei
        monaci, al centro della chiesa.<br>
        Il tempio volge la sua facciata verso ponente, e il chiostro si estende
        sul lato destro di esso. Il portico del chiostro &#xE8; sostenuto da
        colonne in sarizzo o in marmo bianco, a base elegante, sormontate da capitelli
        di varia foggia. Sulla parete che guarda a ponente si apre con una porta
        e due finestre la Sala del Capitolo. La porta &#xE8; a tutto sesto.
        In cotto, a strombo leggero, con nervatura in marmo appoggiata su due
        esili ed aggraziate colonne. Le finestre affacciate dalla Sala del Capitolo
        sul portico claustrale sono trifore con colonnine binate, arco a tutto
        centro e breve strombatura. Il chiostro di Morimondo arieggia assai, nella
        sua parte meglio conservata, a quello di Staffarda, che &#xE8; del 1300,
        ricco esso pure di colonnine binate, di finestre trifore, e di capitelli
        decorati a fogliami diversi.<br>
        Fra la navata destra della chiesa, colla quale &#xE8; in comunicazione,
        e la Sala del Capitolo &#xE8; posta secondo il rito la sagrestia, che
        prende luce da una finestra a levante ed ha il soffitto a volta. Le pareti
        sono coperte da alcuni forti armadii ad intarsio, contemporanei forse
        agli stalli del coro, e in uno di essi si conserva il bello stendardo
        della Madonna, opera preziosa del secolo XVII.<br>
        La sagrestia comunicava col Penitenziario ovverossia luogo di punizione
        per i monaci indisciplinati del convento, che pare fosse pure il deposito
        dei feretri degli Abati.<br>
        Adiacente al Penitenziario &#xE8; la Sala del Capitolo, oggi deturpata
        dalle trasformazioni, ma che ancora rivela l&apos;agile architettura archiacuta
        di origine francese, assai diffusa in Italia nei primi decenni del secolo
        XIV. E&apos; quadrata, con volta a crociera e colonne a fascio sormontate da
        capitelli a cubo. Fu costruita certo assai dopo la chiesa, come dimostra
        l&apos;eleganza gi&#xE0; progredita dell&apos;architettura, ed &#xE8; orientata
        da levante a ponente. Risulta contemporanea alla Sala del Capitolo dell&apos;Abbazia
        di Staffarda che ha pure la volta a crociera poggiata su colonne, e s&apos;illumina
        attraverso graziose finestre trifore. Sopra questa sala era la biblioteca
        del convento di Morimondo, di cui per&#xF2; non rimane pi&#xF9; traccia.<br>
        Attorno al cortile centrale con portici a tutti quattro i lati erano disposti
        il locutorium, la sala di riunione, la cucina ed il refettorio dei monaci
        con volta a crociera e bei pilastri quadrilobati. Pi&#xF9; ampi sono
        i portici che costeggiano il lato meridionale della chiesa, con robuste
        nervature negli archi a tutto sesto e dipinti alle pareti. Qui si apre
        pure l&apos;antica porta laterale della chiesa, sormontata da un forte architrave
        e circondata da bei disegni geometrici ornamentali che gi&#xE0; sentono
        assai il Rinascimento. Sui capitelli delle colonne e sui muri occhieggiano
        targhe e stemmi, fra cui notevole quello del convento con la mitra abbaziale
        e le iniziali M.O., stemma che d&apos;altronde ritorna ancora vicino alla porta
        del Convento, presso l&apos;altare maggiore e nel bel camino marmoreo secentesco
        di una delle sale del chiostro.<br>
        Altri locali del Monastero, che ancora &#xE8; possibile individuare
        a seconda della regola cistercense, sono la foresteria, l&apos;ospedale con
        annessa farmacia, la Sala del Pretorio, la lavanderia, le molte cantine,
        ed una curiosa ghiacciaia, a forma di torre ellittica sorgente dietro
        l&apos;abside e fabbricata, come risulta da una lapide, nell&apos;anno di grazia
        1676.<br>
        Pure adattate nel Seicento appaiono infine le vaste stanze che servivano
        di abitazione all&apos;Abate e Conte di Morimondo. Sorgono esse al piano superiore,
        e vi si accedeva da un grande scalone ancor conservato in parte; sono
        sette vasti locali aprentisi, con molte finestre ed un terrazzo, sulla
        maggiore facciata del chiostro orientata a ponente, e, da quanto ne rimane,
        risulta che fossero decorati con fasto a grandi riquadrature di gusto
        gi&#xE0; pesante, che contrasta colla semplicit&#xE0; dello stile
        prevalente nell&apos;antica Abbazia.<br>
        La rapida rassegna delle principali costruzioni di Morimondo basta a rivelarci,
        malgrado le molte e spesso volute omissioni, l&apos;importanza di questa Congregazione
        cistercense, che per quattro secoli prosper&#xF2;, tramutandosi poi,
        destino comune a tutte le potenti Abbazie, in ricca e fastosa Commenda.
        E l&apos;arte vi sub&#xEC; intanto tutte le trasformazioni: dal semplice
        e pesante stile romanico-lombardo a quello gotico-francese pi&#xF9;
        agile ed acuto; dalla pura bellezza rinascimentale del coro di Francesco
        Giramo, della porta laterale della chiesa, dei dipinti del Luini e del
        Rizzo all&apos;impacciata pesantezza barocca dei restauri voluti dall&apos;Abate
        e Conte Libanorio. Pi&#xF9; tardi poi la decadenza senz&apos;arte, gl&apos;intonachi
        che tutto coprono, i muri che tappano le belle finestre gotiche, e la
        rapace mano del moderno saccomanno che strappa dall&apos;arco d&apos;ingresso all&apos;Abbazia,
        solo pochi anni fa, il bel rosone in cotto dall&apos;aggraziato ricamo di sagome
        ed archetti.<br>
        &quot;Quod non fecerunt barbari...&quot;<br>
        <br></font></p>
    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><br>
        <b>indice</b></font><br><font face="Verdana, Arial, Helvetica, sans-serif" size="1"><br>
        <a href="collino.html">introduzione</a><br>
        <br>
        <a href="collino01.html"><font color="#0000FF">i cistercensi e le origini
        di Morimondo</font></a><br>
        <br>
        <a href="collino02.html"><font color="#0000FF">la storia dell&apos;Abbazia</font></a><br>
        <br>
        <a href="collino03.html"><font color="#0000FF">il convento e l&apos;esterno
        della chiesa</font></a><br>
        <br>
        <a href="collino04.html"><font color="#0000FF">l&apos;interno della chiesa</font></a><br>
        <br>
        <a href="collino05.html"><font color="#0000FF">il coro</font></a><br>
        <br>
        <a href="collino06.html"><font color="#0000FF">pitture</font></a><br>
        <br>
        <a href="collino07.html"><font color="#0000FF">importanza di Morimondo
        nell&apos;arte e nella storia</font></a></font></p>
      </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="58%">
      <p><small><font face="Verdana, Arial, Helvetica, sans-serif" size="1">da
        &quot;Italia Sacra&quot;, II vol., sac. Alessandro Tamborini, Milano,
        2 febbraio1928</font></small></p>
    </td>
    <td width="42%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:daniele.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
