<html>
<head>
<meta name="GENERATOR" content="Microsoft FrontPage 3.0">
<title>Mons. Nicola De Martino - Sant&apos;Angelo Lodigiano ed il suo Castello</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Sant&apos;Angelo
        (Lodigiano) ed il suo Castello</font><br>
        <font face="Verdana, Arial, Helvetica, sans-serif" size="1">di Mons. Nicola De Martino</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <i>Cielo senza nubi, sole senz&apos;ombra, campi nudi dalle zolle lucenti,
        smosse dagli aratri che preparano la semina del granoturco: file di pioppi
        spogli oppure biondi nel sole, come altissime spighe. Il colore fulvo
        che ravviva ogni cosa ha per solo contrasto il verde intenso del frumento
        alto una spanna, e l&apos;azzurro del cielo; brividi d&apos;oro corrono anche nell&apos;azzurro
        e nel verde.<br>
        Promessa di Primavera: gioia e pace nella mia terra, oggi anch&apos;io vado
        a salutare Madre cabrini nella casa ove nacque in Sant&apos;Angelo Lodigiano.
        E&apos; superbia chiamarla cos&#xEC;! Io non sono altro che una figlia della
        terra di Madre Cabrini...<br>
        Mi vengono incontro, nel diffuso oro dell&apos;aria, la mole potente della
        Rocca di Regina Visconti della Scala - mattone lombardo del pi&#xF9;
        bel rosso acceso - e il campanile della cattedrale alto sui tetti del
        Borgo </i>(Ada Negri)<br>
        Cos&#xEC; la poetessa lodigiana vide il nostro paese nella primavera
        del 1935. Ma gi&#xE0; nel 3&#xB0; secolo d.C. fra l&apos;azzurro del cielo
        e il bel verde dei campi, piccole case di mattoni macchiavano come fiori
        rossastri le rive del Lambro, ove i due rami gemelli s&apos;incontrano.<br>
        Erano le abitazioni delle genti romane della famiglia degli Acilii, venute
        fin quass&#xF9; da Roma a bonificare la nostra terra. Ed erano genti
        cristiane. Ne fa fede una lapide funeraria ritrovata (con copioso materiale
        di scavo) appunto sulle sponde del Lambro, un tempo navigabile.<br>
        Sono tegoloni, mattoni, monete della seconda met&#xE0; del III secolo,
        anfore e vasi da uso domestico, alcuni conservatissimi perch&#xE8; sepolti
        nella sabbia viva dalle alluvioni del fiume, al punto che mantengono sul
        fondo tracce di sostanze combuste. Fu trovata in localit&#xE0; Belfiorito,
        anche la fornace che fabbricava queste tegole e vasi, diffusi in tutta
        la zona. Interessante tra questo materiale due pelvis con impresso il
        timbro della famiglia Acilia. Segni dunque di una comunit&#xE0; nemerosa
        laboriosissima.<br>
        Si rivendica cos&#xEC; l&apos;origine romana del nostro paese e la nostra
        discendenza dalla trib&#xF9; degli Acilii. Fin quando queste genti romane
        abitarono nel nostro territorio? Purtroppo non ci &#xE8; dato finora
        rispondere a questa domanda.<br>
        <br>
        <b>Periodo Medievale</b><br>
        Della terra di Santo Angelo si parla per primo in un antico documento
        che risale al principio del sec. XI. Ma pi&#xF9; che del Borgo, si parla
        del Castello di Cogozzo che sorgeva presso il Lambro. Nel 1193 era posseduto
        dai Milanesi. I pavesi ed i lodigiani lo assediarono (16 giugno), ma invece
        di utile e di gloria ne ebbero danno, perch&#xE8; molti di essi perirono
        nel Lambro.<br>
        Nel Natale del 1198 fu fatta la pace tra Lodi e Milano col patto che i
        Milanesi cedessero: Cavacurta, San Colombano, Graffignana, Cogozzo, Valera,
        Gradella e Roncadello, con l&apos;obbligo per&#xF2; di distruggere le fortificazioni
        di San Colombano e Cogozzo (le pi&#xF9; importanti). Ove era situato
        il Borgo ed il Castello di Cogozzo? Io ritengo fosse vicino al Lambro
        sull&apos;area dell&apos;attuale villa Santa Maria, fecente parte di un sistema
        difensivo militare sul fiume.. Vicinissimo a Graminello infatti, sulla
        sponda opposta del fiume si erge una torre medievale. La Villa Santa Maria
        &#xE8; poi edificata su fondamenta castellane e la localit&#xE0; conserva
        poi ancora il nome di Cogus (Cogozzo).<br>
        In un documento dell&apos;Archivio Vescovile di Lodi si parla di un certo arciprete
        Gerardo della Chiesa plebana di Santo Angelo e del suo successore Bozo
        il quale l&apos;anno dopo esercitava il diritto di decima anche nella terra
        di Cogozzo. Esisteva fin d&apos;allora un centro abitato a Sant&apos;Angelo, ben
        distinto dal Cogozzo, il quale oltre al castello aveva anche una Chiesa.
        Ne fornisce la prova il documento del 1210 che distingue: la &quot;Plebes
        de Santo Angelo&quot;, la &quot;Ecclesia de Cogozzo&quot; e la &quot;Ecclesia
        de Graminello&quot;.<br>
        In un atto di vendita del 1461 si parla poi della cessione di due mulini
        &quot;sul Lissone in territorio di Ghigotio nella terra di S. Angelo&quot;.
        Al principio del 1200 i milanesi riedificarono il castello, distrutto
        dai lodigiani e lo vollero leggermente spostato a Nord-Est, in posizione
        pi&#xF9; eminente. Lo vediamo ancora oggi nella sua antica struttura
        romanica imponente.<br>
        Il Fiamma dice che il castello fu ultimato l&apos;8 ottobre 1224. da quest&apos;epoca
        fu chiamato Castello di S. Angelo e non si nomina pi&#xF9; la rocca
        di Cogozzo, distrutta. Al principio del 1300 il castello divenne propriet&#xE0;
        dei Torriani, ma per poco. Nel 1312 Guido della Torre, morendo, lasci&#xF2;
        eredi del feudo i suoi quattro figli, i quali furono scacciati da Luchino
        Visconti figlio di Azzone che pose al governo della terra lodigiana il
        suo bastardo Bruzzo. Cinque anni dopo (1319) morto Luchino, Bruzzo fu
        scacciato a furor di popolo.<br>
        <br>
        <b>Periodo Visconteo</b><br>
        La potente famiglia dei Visconti diviene padrona del castello, fortilizio
        possente a base quadrata disegnata nell&apos;austero stile romanico. Dopo il
        male governo di Bruzzo, bastardo di Luchino, sale al potere l&apos;arcivescovo
        Giovanni Visconti, il quale nel 1354 lo dona al nipote Giovanni Visconti.
        Divenuto Duca di Milano il famigerato Barnab&#xF2; Visconti, don&#xF2;
        il castello a sua moglie Regina, della famiglia della Scala di Verona,
        che restaur&#xF2; la nobile dimora, tenendola per sua &quot;favorita
        dimora&quot;. <br>
        Sono di quest&apos;epoca (1381) per volere della nobile Signora l&apos;apertura
        delle finestre gotiche e la costruzione della magnifica torre mastra,
        spendendovi 100.000 fiorini d&apos;oro. Il paese si spost&#xF2; poi verso
        levante unendosi a quello di San martino in Stabiello; venne poi edificato
        un ricetto chiuso da mura e da torri, di cui ancora si scorgono tracce
        evidentissime.<br>
        Nel 1385 muore Barnab&#xF2; Visconti per opera di una congiura diretta
        dal nipote Gian Galeazzo, Conte di virt&#xF9;. L&apos;annuncio &#xE8; portato
        da fidi servi a Regina della Scala, la quale da S. Angelo ripara subito
        a Verona, lasciando nel castello i figli che vennero purtroppo imprigionati
        nella torre e poi uccisi nel castello di S. Colombano. Gian galeazzo lascia
        in eredit&#xE0; il castello al figlio Giovanni Maria, che al tempo della
        sua giovent&#xF9; era venuto a Sant&apos;Angelo a divertirsi, quando il castello
        e le terre erano riservate alla cacce della casa ducale. Alla sua morte,
        dovuta alla congiura dei nobili milanesi, stanchi delle sua tirrannia,
        successe il fratello Filippo Maria.<br>
        Questi affitta tutto il territorio di Sant&apos;Angelo per 6.000 fiorini a
        Clemente di Pietra, pavese, che fu poi Podest&#xE0; di Sant&apos;Angelo,
        e che fece erigere nel 1433 la cappella di San Clemente nella Chiesa di
        Santa Maria. Morto Filippo Maria Visconti senza eredi maschi (la figlia
        naturale Bianca Maria era andata sposa al capitano Francesco Sforza) i
        milanesi si levarono in armi contro la Repubblica ambrosian. Lo Sforza
        che guidava i rivoltosi, all&apos;assedio di Milano, espugnava prima il castello
        di Sant&apos;Angelo, &quot;forte per mura e per fossa&quot; (5 agosto 1449).
        Purtroppo il castello ed il borgo non poterono resistere all&apos;impeto delle
        bombarde e dopo tre giorni capitolarono.<br>
        Questa vittoria per&#xF2; cost&#xF2; cara allo Sforza, perch&#xE8;
        avendo ordinato a Manno Barile, uno degli eccellenti capitani del suo
        tempo, che con 300 cavalli guadasse il Lambro, avvenne che in localit&#xE0;
        &quot;guado della Guattera&quot;, cadde nel fiume, ed impigliato nella
        pesante armatura, affog&#xF2;.<br>
        Nel 1540 &quot;Sant&apos;Angelo posto sul fiume Lambro, cinto da mura, al presente
        quasi tutte sfasciate, era popolato da 5.000 anime ed assai famoso per
        il suo mercato che si tiene ogni mercoled&#xEC;, uno dei maggiori mercati
        per bestiame, carne, corame e lino&quot;. Le fortificazioni del borgo
        furono subito restaurate con mura e torri che partendo dal castello giravano
        verso Est per continuare a Sud ove ancora si alza la torretta Girona,
        poi a Ovest per ricongiungersi al castello.<br>
        <br>
        <b>I Conti Attendolo Bolognini</b><br>
        Francesco Sforza, divenuto Duca di Milano, non era ancora padrone di Pavia
        ove era Prefetto d&apos;armi Matteo da Bologna detto il Bolognini, uomo di
        grande piet&#xE0; e di provato valore militare che, per avere prestato
        notevole servizio ai Visconti, aveva avuto l&apos;onore di aggiungere al suo
        nome il titolo di Attendolo. Costui pressato dai Veneziani a cedere il
        castello e le terre di Pavia, per evitare una nuova guerra alla sua citt&#xE0;,
        e forse indotto dalla contessa Agnese del Majno, sua ospite e madre di
        Bianca Maria, propose a Francesco Sforza di nominarlo Conte e Feudatario
        del Castello e Borgo di S. Angelo; in cambio egli avrebbe ceduto al Duca
        il Castello di Pavia. Ci&#xF2; fu convenuto, ed &#xE8; del 15 Marzo
        1452 la patente ducale a Matteo da Bologna &quot;suo affine e compare&quot;
        nella uale lo nomina &quot;per li di lui buoni serviggi e fedelt&#xE0;&quot;
        conte di S. Angelo.<br>
        Per opportunit&#xE0; diplomatica la cerimonia della consegna della rocca
        di Pavia al Conte, avvenuta il 16 Settembre 1447, fu resa meno solenne
        dall&apos;assenza di Bianca Visconti. Il Bolognino, cavaliere senza macchia,
        rendeva i tesori custoditi nel castello, rifornimenti copiosi, armi di
        ogni sorta, un forziare ricco di 17.000 fiorini d&apos;oro e cofanetti di belle
        gemme.<br>
        Nel Libro delle &quot;Historiae&quot; (Memorie civili della citt&#xE0;
        di Pavia), scritte da G. Bassi, nell&apos;anno 1452, si legge: &quot;Rec&#xF2;
        giubilo grande al popolo tutto lo spettacolo della pompa solenne, con
        la quale Matteo Bolognino, castellano di Pavia, ne fu egli coi suoi discendenti
        aggregati alla famiglia Attendolo, che era il casato di Francesco Sforza,
        e con la quale il medesimo fu altres&#xEC; creato Conte di S. Angelo,
        per adempimento delle due promesse fattegli nel 1447, mentre lo Sfoza
        ebbe da lui con la sua consegna, il possesso del Castello di Pavia. Nel
        giorno adunque di San Giorgio, cio&#xE8; a dire il 24 Aprile, il conte
        e cavalier Caton Sacchi nostro concittadino e primario lettor di leggi,
        come agente ducale, ammantatosi di ricchissima veste di broccato, ascese
        per alcuni gradi un palchetto che erasi a ci&#xF2; preparato nella cattedrale;
        quivi ad esso Matteo, ch&apos;era davanti a lui genuflesso, diede primieramente
        il cognome di Attendolo e poscia in mano porgendogli sguainata la spada
        in segno di mero e misto imperio, di plenaria giurisdittione e di podest&#xE0;
        di coltello, lo invest&#xEC; del feudo, o sia della contea di Sant&apos;Angelo,
        per s&#xE8;, suoi figlioli, eredi e successori maschi all&apos;ora nati,
        e che da matrimonio legittimo erano per nascere. Furono assistenti a cotal
        funzione per maggiormente honorarla: il Vescovo di Pavia, Giacomo Borromeo
        ed il conte Giovan Manfredi Podest&#xE0;; coi quali pur trovaronsi molti
        cavalieri e segnatamente fra questi il Conte Georgio Scaramuccia Visconti,
        Rolando Georgio da Pinerolo; Francesco Bottigella giureconsulto, Antonio
        Eustacchio e Piero Cavatio della Somaglia&quot;.<br>
        Il Primo Castellano di Sant&apos;Angelo ebbe lunga vita. Moriva il 4 Gennaio
        1464 a 80 anni e fu sepolto a Pavia nella Cappella di Santa Maria in Pertica,
        oggi distrutta. Si conserva per&#xF2; nel cortile dell&apos;universit&#xE0;
        la pietra tombale del I&#xB0; Conte di Sant&apos;Angelo Lodigiano. A lui succede
        nel titolo il figlio e poi i nipoti: &quot;generosa stirpe&quot; come
        li chiam&#xF2; l&apos;Alberti nel suo libro: &quot;Le famiglie nobili milanesi&quot;.<br>
        Il 6 Ottobre 1469 i Bolognini furono investiti del titolo feudale di Olevano
        e Cerreto; il 21 Gennaio 1477 della Contea di Ovada ed Oleggio e 10 anni
        dopo del feudo di Bereguardo. Parecchi membri della nobile casata furono
        insigniti dell&apos;ordine dei Cavalieri di Malta. Molti furono ambasciatori
        nelle corti reali, imperiali e ducali, ove ebbero stima e posti insigni.
        Altri si distinsero nelle armi specie al servizio degli spagnoli ai quali
        furono fedelissimi. Nella religione si fecero notare per la loro grande
        carit&#xE0; e generosit&#xE0;.<br>
        La famiglia aument&#xF2; la propria potenza anche per i matrimoni che
        la legarono alla migliore nobilt&#xE0;. Soltanto poche eccezioni segnarono
        qualche macchia sul loro stemma, come il Conte Paolo (amico dell&apos;Innominato)
        che vissuto al principio del 1600 fu confinato fuori dallo Stato di Milano
        ed abbe i suoi beni confiscati.<br>
        Nel 1504 Sant&apos;Angelo venne infestato dalla peste unitamente a Codogno
        e Pizzighettone, e nel 1516 fu saccheggiato dagli svizzeri in ritiro dalla
        Lombardia. Quando i Francesi presero il Ducato di Milano (1499) il conte
        Giovanni Matteo Attendolo Bolognini (amicissimo del Duca Ludovico il Moro)
        non lo abbandon&#xF2; e lo segu&#xEC; in prigionia prima a Novara
        e poi in Francia. Dopo la morte del Duca ritorna a Sant&apos;Angelo, ma inpazzisce,
        uccide un custode e cerca di assassinare la moglie, Principessa Agnese
        de Corrigia, che pur amava teneramente, fino al punto che i famigliari
        furono costretti a chiuderlo in una segreta munito di catene.<br>
        Nella seconda met&#xE0; del sec. XV il castello ebbe una vita fiorente.
        I nobili castellani favorirono opere di bonifica fra le quali la creazione
        della nuova roggia bolognina con un imponente acquedotto che attraversa
        il Lambro meridionale.<br>
        Fu ospite del nostro castello Leonardo da Vinci, come ne fa fede un suo
        accenno nel Codice Atlantico conservato all&apos;Ambrosiana. L&apos;epoca d&apos;oro
        per&#xF2; fu di breve durata. I francesi si erano impossessati anche
        dei beni di Sant&apos;Angelo; ma il Re di Francia Luigi XII &#xE8; costretto
        a firmare le pergamene per la restituzione di detti beni ai fratelli Giovanni
        e Galeazzo Bolognini Attendolo.<br>
        Francesco I&#xB0; Re di Francia, scende poi in Italia con poderoso esercito,
        ed a Marignano vince la famosa battaglia di Ognissanti e diviene Duca
        di Milano. Anche Sant&apos;Angelo deve cedere all&apos;usurpatore. Si tenta allora
        di scuotere il giogo. Francesco I&#xB0; torna nuovamente in Italia per
        la riconquista della Lombardia, tentando a Pavia la cacciata degli spagnoli
        di Carlo V. Nel Gennaio 1525 le truppe francesi presidiavano il castello
        di Sant&apos;Angelo comandate dal principe Pirro di Gonzaga. La popolazione
        saputo che il Duca d&apos;Avalos marchese di Pescara (marito della poetessa
        Vittoria Colonna) con un contingente di truppe spagnole si recava da Milano
        a Pavia puntando su Sant&apos;Angelo, si concentr&#xF2;, come sempre avveniva
        nelle gtristi giornate d&apos;invasione, nel Borgo fortificato. Si alzarono
        i due ponti levatoi, si sbarrarono le porte e si attese trepidando. Il
        piano del Marchese di Pescara, che doveva portare aiuto a Carlo V, assediante
        Francesco I&#xB0; in Pavia, era semplice: conquistare e demolire la fortezza
        di Sant&apos;Angelo per non evere nemici alle spalle, e vi riusc&#xEC;.<br>
        Paolo Giovio nel libro V della sua &quot;Vita del Marchese di Pescara&quot;,
        descrive anche nei minuti particolari ed in numerose pagine le fasi delle
        sanguinose giornate di Sant&apos;Angelo. Il Generale disponeva di forze preponderanti
        ed aveva altres&#xEC; i migliori comandanti dell&apos;esercito spagnolo,
        quali: il conte Lanoia, il Principe di Borbone, il Conte di Leyna, il
        Conte Da Capua, il Marchese del Vasto ed altri valorosissimi. Fu facile
        aprire una breccia nelle mura di cinta del borgo nel lato Ovest, in localit&#xE0;
        Terraggio.<br>
        Al suono a stormo delle campane che annunciavano la caduta del borgo tutti
        cercarono rifugio nel castello, ma era tanta la ressa che il ponte levatoio
        non pot&#xE8; essere alzato a tempo, n&#xE8; si poterono chiudere
        le poderose porte, si che coi cittadini sgomenti, entrarono pure nel Castello
        le truppe vincitrici. E tale era il risentimento degli spagnoli per le
        gravi perdite subite, che la vendetta fu feroce: tutto and&#xF2; distrutto
        e bruciato; il sacco del borgo e del castello fu concesso ai soldati;
        il borgo che il Giovio chiamava gi&#xE0; &quot;abbondante di tutte le
        cose, et assai celebre per un frequentatissimo mercato&quot;. Durante
        il sacco, il Principe Gonzaga, il fratello suo, il nipote Cagnino, alcune
        Dame ed ancelle ed i capitani francesi, vennero rinchiusi in una sala
        vicino alla cappella perch&#xE8; non avessero a subire altre ingiurie
        dalla bassa soldatesca.<br>
        Questa vittoria influ&#xEC; grandemente sulle sorti della battaglia
        di Pavia, in modo sfavorevole alle armi francesi. Venne fatto prigioniero
        lo stesso Re Francesco I&#xB0; e rinchiuso nella torre di Pizzighettone,
        da dove scrisse alla madre la storica frase: &quot;Tutto &#xE8; perduto,
        fuorch&#xE8; l&apos;onore!&quot;. Nel 1528 presidiava il castello il Conte
        di Leyna, padre della Monaca di Monza dei Promessi Sposi manzoniani, che
        fu fatto sloggiare da uno dei Medici, Duca di Urbino. Ma il Di Leyna volle
        prendersi la rivincita e con l&apos;aiuto di Ludovico III, principe di Lugo,
        venne con 7.000 uomini a mettere assedio a Sant&apos;Angelo, attaccando la
        guarnigione, &quot;con l&apos;occasione di una continua piova che rendeva inutili
        gli archibugi, ed accostati i suoi con le spade e picche, diede l&apos;assalto
        valorosamente et non potendo quelli di dentro tenere le corde per fare
        il fuoco ed essendo necessit&#xE0; virt&#xF9; combattere colle armi
        bianche, sbigottiti, cominciarono a ritirarsi dalle mura, et la fortezza
        vi fu cos&#xEC; espugnata&quot;.<br>
        Continuarono le battaglie ed i saccheggi. Dal 1624 al 1644 &quot;fu epoca
        luttuosissima per carestia, guerre e pestilenze&quot;. Terribile la peste
        del 1630. Di Saint Pol ebbe il castello con truppe francesi. Nel 1696
        Sant&apos;Angelo soffr&#xEC; un sacco dai Bavari; e l&apos;ultimo fatto d&apos;armi
        che riguardi il nostro castello fu quello accaduto nella notte dal 10
        all&apos;11 Settembre 1745. Duemila soldati spagnoli, aiutati dalla quiete
        del posto, sorpresero 300 tedeschi, i quali a forze cos&#xEC; numerose,
        furono costretti a cedere le armi. Narra in proposito Carlo Botta che:
        &quot;lo spavento et le grida che andavano al cielo in Sant&apos;Angelo in
        quella occasione e molto d&apos;orrore nessuno se lo immagina&quot;.<br>
        E poi ancora devastazioni per le frequenti guerre tra francesi e tedeschi,
        miseria, carestie, mortalit&#xE0; di peste. Nel 1796 si fermarono ancora
        in Castello (ospiti sgraditissimi) truppe francesi, comandate dal Marchese
        di Bennont accorso poi a Lodi in aiuto a Napoleone. Anche la Rivoluzione
        francese ebbe a Sant&apos;Angelo le sue ripercussioni. L&apos;albero della libert&#xE0;
        fu piantato in piazza; ma nella notte del 5 Giugno fu abbattuto, pare,
        per opera di un certo Corbellini. E&apos; naturale che dopo simili vandalismi,
        incendi, saccheggi, poco o nulla sia rimasto delle antiche costruzioni
        medievali che arricchivano il nostro paese.<br>
        Rimase il castello e traccia del borgo fortificato. Anche le chiese soffrirono
        le ingiurie del tempo e delle devastazioni. Rimase il campanile della
        fine del 1400, riaccomodato in divesre epoche e con diversi stili, alto,
        snello, lanciato nel cielo a testimoniare quella fede che, battaglie,
        miseria e fame non avevano saputo n&#xE8; distruggere n&#xE8; affievolire.<br>
        <br>
        <b>I Barazza</b><br>
        Parecchio si &#xE8; scritto e molto fu detto, senza per&#xF2; nessun
        documento storico, sulla famiglia Barazza, come di una famiglia spagnola
        giunta fra noi e che presto si accaparr&#xF2; la stima e la simpatia
        dei popolani i quali, perseguitati ed angariati dai tributi dei castellani,
        cercavano protezione ai nuovi signori. Comunque sia, pare certo che i
        Barazza non fossero spagnoli, perch&#xE8; appunto i Bolognini erano
        degli spagnoli fedelissimi amici.<br>
        Famiglia non nobile, ma facoltosa, abitava oltre il Lambro in un pretenzioso
        palazzotto le cui rovine furono poi adattate, e lo sono ancora oggi, a
        dimora popolare. Si hanno notizie dei Barazza (archivio Parrocchiale)
        fin dal 1500 al tempo del Conte Paolo, il quale lasci&#xF2; un triste
        ricordo di malvagit&#xE0;. I perseguitati che trovarono nei Barazza
        protezione ed aiuto, si unirono e misero in effetto ribellioni e tumulti
        ad ogni inasprimento di tributi o davanti a ritenuti sopprusi feudali.
        Si unirono quasi in un partito chiamandosi Barazzini.<br>
        Nel 1624 (8 luglio) Tommaso Semenza ferito in una lite dai bravi dei Bolognini,
        si ferma nella casa parrocchiale qualche giorno, ospite del parroco. Tre
        anni dopo un altro Semenza Paolo anch&apos;esso gravemente ferito, ottenne
        le debite licenze vescovili, &#xE8; ricoverato in una cameretta vicino
        all&apos;organo della Chiesa Parrocchiale. Pare che in seguito sia potuto fuggire
        e mettersi in salvo nottetempo. Di questi episodi &#xE8; piena la storia
        di quegli anni. Queste ribellioni e lotte al potere costituito, diedero
        occasione a mali intenzionati di perpetrare furti e saccheggi anche sui
        beni dei poveri. E&apos; del 5 maggio 1649 un monitorio del Vescovo di Lodi
        a favore del Monte di Piet&#xE0; locale, nel quale si precisa che &quot;alcuni
        figlioli di iniquit&#xE0; indebitamente si sono appropriati di oro,
        argento, anelli, collane, gemme, mercanzia di qualsivoglia sorte, come:
        denari, formento, vino, olio, peltro, rame, ottone, filo, tele,tovaglie,
        lenzuoli, facioletti, camisce, sgiugamani, scossali, ecc.&quot; e si lanciano
        scomuniche contro coloro che conoscendo i detentori non si curano di denunciarli.<br>
        La famiglia Barazza si spense verso la met&#xE0; del 1700 con un tragico
        finale. Durante le aspre vicende tra santangiolini e barazzini sorgeva
        un intreccio amoroso tra un figlio dei Conti Bolognini e la figlia dei
        Barazza chiamata Rosa. Ci&#xF2; non piacque ai Barazzini i quali assalirono
        il giovane innamorato che si recava al convegno amoroso e lo assassinarono,
        gettando poi il cadavere nel Lambro. Di contro, i seguaci dei Bolognini
        imprigionarono la pia Rosa in una cella della torre ove poi venne &quot;occisa&quot;.
        Sorgeva a questo punto la vertenza del come dare sepoltura alla Barazza.
        Il parroco di allora chiese consiglio al Vescovo di Lodi e questi rispondeva:
        &quot;Siccome tu mi dici che la condannata &#xE8; pia e di buona condotta,
        ti ordino di fare i funerali religiosi&quot; e siccome il parroco temeva
        una rappresaglia dei Bolognini, il funerale &quot;fu celebrato solennemente
        dallo P. Priore degli Agostiniani presenti li suoi frati&quot; e la salma
        venne inumata nella chiesa parrocchiale nella tomba di famiglia davanti
        alla Cappella della Madonna.<br>
        <br>
        <b>Gli ultimi avvenimenti</b><br>
        Le devastazioni e le ingiurie del tempo avevano mal ridotto quello che
        era chiamato &quot;magnifico castello&quot;, ed allora i nobili feudatari
        abbandonarono l&apos;avita dimora trasferendosi a Milano conservandone per&#xF2;
        una parte. e lasciando il resto in uso e propriet&#xE0; dei diversi
        rami della famiglia. Fu l&apos;epoca della rovina quasi totale. Lontani dal
        paese, i Bolognini per&#xF2; furono sempre vicini al loro popolo beneficando
        ed incoraggiando le opere di bene. Intanto la storia continua.<br>
        L&apos;arciduca Ranieri d&apos;Austria viene a Sant&apos;Angelo il 28 Ottobre 1825 e
        visita i lavori del ponte sul Lambro, e vi ritorna il 19 Maggio 1840.
        Piccole ma interessanti notizie. Il 6 maggio 1834 &quot;prima comparsa
        della banda colla nuova montura&quot;. Di nuovo calamit&#xE0;, siccit&#xE0;,
        miseria; e nel 1836 colera con grande mortalit&#xE0;. Per contro sorgono
        opere di bene. Nel 1831 si inaugura l&apos;Ospedale Delmati e nel 1860 vi entrano
        le suore della Carit&#xE0;. Nel 1838 Don Domenico Savar&#xE8; fonda
        l&apos;Orfanotrofio Maschile. Nel 1843 le Figlie del Sacro Cuore aprono una
        casa di educazione per le fanciulle e poi un orfanotrofio femminile. Nel
        1879 (8 Giugno), inaugurazione dell&apos;Oratorio Maschile presso la Chiesa
        di San bartolomeo, oratorio visitato pochi anni dopo da San Giovanni Bosco.
        1884: apertura dell&apos;Istituto dei Vecchi, fondato da Mons. Ded&#xE8;.
        1877: istituzione delle Conferenze di S. Vincenzo per l&apos;aiuto ai poveri
        del paese.<br>
        Sotto la dominazione austriaca i nobili castellani uniti ai patrioti Santangiolini
        preparano il movimento rivoluzionario. Nel 1848 a Milano scoppia la rivoluzione
        ed anche a Sant&apos;Angelo si fanno dimostrazioni; e quando passa dal nostro
        paese Carlo Alberto, l&apos;entusiasmo &#xE8; indescrivibile. Il 19 settembre
        1859 &#xE8; di passaggio il Re Vittorio Emanuele II, accompagnato dal
        principe di Carignano, accolto e salutato dai dignitari del luogo sotto
        uno sfarzoso padiglione. Nel 1860 venne eletto primo Sindaco di S. Angelo
        Raimondo Pandini.<br>
        Quattro Conti Attendolo Bolognini: Pio, Luigi, Giuseppe ed Ercole hanno
        militato nelle file Garibaldine; la loro sorella Luisa sposata al Capitano
        Biagio Perduca, caduto per la Patria, fu tra le pi&#xF9; animose donne
        pavesi, amica carissima di Adelaide Cairoli. Ai Bolognini si unirono come
        volontari Devecchi Carlo e l&apos;Avv. Semenza Antonio. A chiusura di queste
        brevi note storiche, non posso non ricordare un giorno tristissimo.<br>
        Quando moriva l&apos;ultimo feudatario Conte G. Giacomo Attendolo Bolognini
        grande patriota e cugino del Marchese Giorgio Pallavicino, lasciava eredi
        del vistosissimo patrimonio le figlie Clotilde sposata al Conte Morando
        ed Eugenia Duchessa Litta. Le ultime eredi della storica famiglia donarono
        le loro ricchezze rispettivamente al figlio e nipote Gian Giacomo Morando
        il quale volle - in ricordo dei suoi avi - restaurare il castello. I lavori
        erano incominciati fin dal 1903 e molto materiale era accumulato nell&apos;edificio.
        La notte memoranda del 16 Luglio 1911 scoppi&#xF2; un terribile incendio,
        nei locali della filanda, che occupava la parte superiore del castello.
        L&apos;enorme materiale combustibile in esso raccolto aggiunto ai soffitti
        del piano superiore fu facile esca al fuoco che ridusse il Castello un
        rogo immenso, paurosissimo che dur&#xF2; due giorni. Fortunatamente
        le mura possenti resistettero e con le mura anche le volte del primo piano.
        Si &#xE8; potuto cos&#xEC; salvare la maggior parte dei mobili, dei
        quadri e l&apos;armeria. Ma parecchi tesori artistici andarono inesorabilmente
        perduti. L&apos;unico locale non difeso dalle volte era l&apos;archivio che and&#xF2;
        quasi completamente distrutto con mobili ed oggetti artistici del 1300.
        Si persero cos&#xEC; anche documenti preziosissimi per la storia della
        casa Bolognini.<br>
        Il Conte G. Giacomo Morando Bolognini riprese con maggior entusiasmo i
        restauri, spendendovi somme enormi. Demol&#xEC; parte delle costruzioni
        moderne che chiudevano tutt&apos;intorno il castello rendendolo imponente e
        magnifico come lo ammiriamo ancora oggi. I mobili rimasti furono poi sistemati
        come si potrebbero vedere in una antica dimora medievale.<br>
        L&apos;ultima proprietaria la Contessa Lydia Morando Bolognini, nata contessa
        Caprara, lasciva in morte erede di tutti i suoi beni di Sant&apos;Angelo l&apos;Istituto
        di Genetica di Roma, che fedele alla volont&#xE0; della testataria tiene
        il castello con signorilit&#xE0;, aprendolo al pubblico perch&#xE8;
        sia visitato e mentenendo anche la Scuola professionale d&apos;arti e mestieri
        &quot;Gian Giacomo Morando Bolognini&quot; che prepara i nostri giovani
        al lavoro.<br>
        Oltre alla basilica splendida ed il castello, il nostro pese custodisce
        un altro importante monumento: la casa natale di Santa Francesca Cabrini,
        piccola e povera, ma grande per i ricordi che racchiude e cara pi&#xF9;
        di ogni altra cosa ai buoni santangiolini. La casa &#xE8; classicamente
        lombarda a un piano, con le basse gronde spioventi, la scaletta di legno,
        il focolare di rossomattone, i rami delle antiche reggiore e le maioliche.
        Dietro era la piccola aia, dove Agostino Cabrini, che batteva il frumento,
        vide intrigarsi al cuoio della verga una colomba di meravigliosa bellezza,
        la bianca colomba che annunziava la nascita di Francesca: 15 Luglio 1850.
        Ora al posto dell&apos;aia c&apos;&#xE8; un giardinetto di mirti e di rose, con
        una piccola grotta della madonna di Lourdes. Vi zampilla una fontanina
        perenne, con un canto lieve, e vigilano piccole bianche colombe. La grande
        madre degli emigranti, la viaggiatrice instancabile, la costruttrice di
        80 case e la consolazione di innumerevoli anime, ha respirato in questa
        luce, &#xE8; sbocciata in questa aura di povert&#xE0; operosa e di
        serena fede popolana. Tutto il paese porta la sua impronta.<br>
        <br>
        </font></p>
    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><small><strong><b><br>
        </b></strong></small></font></p>
      <p><br>
        <br>
    </p></td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="95%" align="left" valign="top">
      <p><small><font face="Verdana, Arial, Helvetica, sans-serif" size="1">Supplemento
        al n.24 del &quot;Bollettino della Pubblicit&#xE0; e degli Affari&quot;
        - Sant&apos;Angelo Lodigiano, 1958, Arti Grafiche G. Biancardi, Lodi</font></small></p>
    </td>
    <td width="5%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>

</html>

