<html>
<head>
<meta name="GENERATOR" content="Microsoft FrontPage 3.0">
<title>Giuliana Fantoni 1</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Tradizione
        e innovazione nel governo delle acque a Milano nel sec. XV</font><br>
        <font face="Verdana, Arial, Helvetica, sans-serif" size="1">di Giuliana
        Fantoni </font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td width="78%" valign="top" align="left">
      <p align="JUSTIFY"><font face="Verdana, Arial, Helvetica, sans-serif" size="1"><br>
        <b>1 - Introduzione: Milano alle soglie del Quattrocento</b><br>
        L&apos;aspetto odierno di Milano &#xE8; quello di una citt&#xE0; senz&apos;acqua,
        ma per molti secoli della sua storia, e solo fino a una settantina di
        anni fa, essa ha goduto di un assetto urbanistico diverso. Infatti, e
        ben ce lo illustrano testimonianze scritte e iconografiche, era solcata
        da canali che ebbero un ruolo basilare nel suo sviluppo.<br>
        La sua posizione, al centro di un&apos;estesa pianura, e la sua condizione
        di essere facilmente raggiungibile da pi&#xF9; parti risultavano penalizzate
        dalla mancanza di un corso d&apos;acqua naturale, quello che in altri casi
        aveva consentito fin dai tempi pi&#xF9; antichi la nascita e l&apos;affermazione
        di forme di vita associativa. Nel sec. I a.C., in occasione della conquista
        della Gallia, Milano si rivel&#xF2; prezioso punto d&apos;appoggio nell&apos;organizzazione
        della campagna militare, le venne, pertanto, assegnata la dignit&#xE0;
        di &quot;municipium&quot; e si iniziarono a porre le consistenti premesse
        dell&apos;organizzazione del problema idrico.<br>
        La presenza di un corso d&apos;acqua, infatti, era ritenuta indispensabile,
        perch&#xE8; garantiva molte delle funzioni vitali di un centro destinato
        ad assumere un&apos;importanza sempre maggiore: facilit&#xE0; di collegamento,
        possibilit&#xE0; di fortificazione, smaltimento dei rifiuti, funzionamento
        di ruote di mulino, nonch&#xE9; pesca e, pi&#xF9; tardi, rifornimento
        delle terme. Sfruttando sia la caratteristica di un terreno naturalmente
        ricco d&apos;acqua, sia la presenza di fiumi di modeste dimensioni che scorrevano
        nei pressi della citt&#xE0;, come l&apos;Olona, il Nirone e il Lambro, Milano
        che, non a caso, deve, molto probabilmente, l&apos;origine del proprio nome
        al fatto di essere &quot;in medio amnium&quot;, in mezzo ai fiumi, fu
        provvista di una rete di canali che, tra l&apos;altro, ne garantivano il collegamento
        col Po, e quindi con gli altri centri della pianura raggiungibili per
        via d&apos;acqua, e soprattutto con il mare. I Romani che, com&apos;&#xE8; noto,
        oltre che costruttori di strade, furono anche particolarmente attenti
        alla rete idroviaria, posero le basi di un sistema destinato a mantenersi,
        pur con alterne vicende, fino alle soglie dei nostri giorni.<br>
        Del resto, la struttur statale romana godeva dei mezzi tecnici e organizzativi
        adeguati ad una situazione che richiedeva una premura costante e un costante
        interesse, ma anche successivamente, pur nelle mutate condizioni politiche
        e pur nell&apos;abbandono verificatosi per lungo tempo a cuasa della carenza
        di un potere centrale, i canali continuarono ad esistere e a svolgere
        la loro funzione. Funzione che poteva essere molteplice: canali scavati
        in prima istanza con uno scopo, fosse di raccolta, o di fortificazione,
        o di trasporto, finirono poi con l&apos;adempiere, oltre a quello principale,
        anche ad altri, o talvolta a tutti questi insieme.<br>
        Dopo i fervidi lavori dei secoli successivi al Mille, al sorgere del sec.
        XV la citt&#xE0; lombarda era gi&#xE0; fornita di un&apos;importante rete
        idrica e l&apos;acqua rappresentava una voce tutt&apos;altro che secondaria nella
        gestione del potere. L&apos;uso dell&apos;acqua, infatti, richiedeva un impegno
        su pi&#xF9; fronti: prima di tutto se ne doveva provvedere l&apos;approvvigionamento
        relativo ai vari impieghi che si facevano dell&apos;acqua, poi occorreva sorvegliare
        l&apos;erezione dei manufatti idraulici e disporre per la loro conservazione,
        ma soprattutto si doveva fare in modo che l&apos;acqua fosse fruita in maniera
        adeguata e secondo le esigenze sia pubbliche, sia private, queste ultime
        fattesi particolarmente urgenti a partire soprattutto dalla seconda met&#xE0;
        del sec. XIV, quando si increment&#xF2; l&apos;attivit&#xE0; manifatturiera.
        L&apos;acqua, infatti, era indispensabile ad artigiani e bottegai perch&#xE8;
        azionava le macchine, permetteva la raccolta e l&apos;allontanamento delle
        scorie, consentiva, attraverso i canali e le soste, il trasporto delle
        merci e dei prodotti. L&apos;importanza dell&apos;acqua, per&#xF2;, &#xE8; legata
        anche all&apos;intervento su di essa operato dagli organi attraverso i quali
        si esprimeva il potere e anzi proprio la gestione e il governo di questo
        bene consentono un significativo riscontro. Se &#xE8; vero, infatti,
        che nella cura amministrativa confluiscono le due caratteristiche dell&apos;acqua
        di essere oggetto fisico e oggetto sociale e di conservare contemporaneamente
        la duplice valenza di essere un fatto pubblico anche quando di pertinenza
        di privati, &#xE8; proprio nella modifica della concezione giuridica
        a essa inerente, pi&#xF9; ancora che nei criteri di gestione, che si
        avverte il cambiamento di cui furono protagonisti, nei secoli di quello
        noto come basso medioevo, gli organi del potere, tendenti a una centralizzazione
        mai realizzata compiutamente e sempre alle prese con potentati riottosi
        ad abbandonare un&apos;autonomia, erosiva della stabilit&#xE0; di una gi&#xE0;
        precaria compagine statale.<br>
        Il largo impiego dell&apos;acqua e soprattutto i diversi modi di considerarne
        il significato sono in stretto rapporto con lo sviluppo delle vicende
        politiche e istituzionali dello stato milanese, dal momento che, pur nel
        mutare delle situazioni precipuamente afferenti alle sfere del potere,
        le necessit&#xE0; urbane non solo si mantenevano costanti, ma a esse
        se ne aggiungevano di nuove, conseguenti all&apos;ascesa economica e commerciale
        della citt&#xE0;, aspetto questo che costituiva uno degli interessi
        preminenti dell&apos;autorit&#xE0;, al punto da condizionarne in pi&#xF9;
        casi l&apos;azione.<br>
        <br>
        <b>2 - La legislazione prima e dopo l&apos;ascesa di Giangaleazzo Visconti
        (1385)</b><br>
        A partire dalla seconda met&#xE0; del sec. XIII e poi per tutto il sec.
        XIV si era assistito al passaggio dalle istituzioni comunali a quelle
        signorili, affermatesi queste ultime, anche da un punto di vista formale,
        con l&apos;assunzione del controllo politico nel 1385 da parte di Giangaleazzo
        Visconti, insignito, dieci anni pi&#xF9; tardi, del titolo ducale.<br>
        Parallelamente, anche l&apos;attenzione rivolta ai problemi di utilizzo dell&apos;acqua
        e la sua stessa concezione si erano modificate considerevolmente. Il &quot;Liber
        consuetudinum&quot;, il primo testo normativo successivo al Mille in cui
        si faccia menzione dei problemi d&apos;acqua &#xE8; del 1216, e le consuetudini
        ivi raccolte, in questo modo confermate nella loro validit&#xE0;, risalgono
        in gran parte a un&apos;epoca precedente. Da un lato ci&#xF2; stava a significare
        che la gestione di questo aspetto della vita sociale non aveva dovuto,
        per lungo tempo, subire modifiche di rilievo, dall&apos;altro, la mancanza
        di una documentazione specifica su questo argomento, mentre &#xE8; resente
        per altre questioni, induce a ritenere che le situazioni dovessero svolgersi
        in modo da non suscitare motivi di dibattito, o di contenzioso.<br>
        Fu a partire dalla met&#xE0; del sec. XIII che si registr&#xF2; un
        cambiamento: del 1256 sono gli &quot;Statuta utentium de aqua Vitabiae&quot;,
        la prima raccolta di disposizioni interamente dedicata a questioni d&apos;acqua,
        a cui seguirono, quattro anni pi&#xF9; tardi, gli &quot;Statuta Nironis&quot;.
        Si trattasse di fiumi naturali, come il Nirone, o di canali, come la Vettabbia,
        l&apos;acqua e le questioni ad essa inerenti necessitavano ormai di una normativa
        specifica, vuoi per l&apos;ampiezza che tali questioni avevano assunto in conformit&#xE0;
        allo sviluppo cittadino, vuoi per l&apos;allargarsi delle pertinenze giuridiche
        e delle competenze amministrative e per l&apos;inevitabile intreccio che ne
        seguiva. Tuttavia, sono ancora esempi che, per quanto significativi, possono
        essere considerati la risposta pragmatica a necessit&#xE0; provenienti
        da uno stato di cose; diversi sono, quasi un secolo pi&#xF9; tardi,
        gli &quot;Statuti delle strade e delle acque&quot;, del 1346, in cui &#xE8;
        evidente il tentativo da parte dell&apos;autorit&#xE0; centrale di prendere
        coscienza della gestione delle strutture urbane come strumanto per l&apos;affermazione
        di un potere ancora ampiamente condizionato dai particolarismi. Sebbene
        questa iniziativa nei suoi esiti risulti lacunosa e frammentaria, in quanto
        dettata da una mentalit&#xE0; legislativa ancora pi&#xF9; attenta
        alla soluzione di casi concreti che alla formulazione di principi, in
        essa tuttavia si percepisce la preoccupazione di esercitare il controllo
        di una complessa serie di problemi che rivestivano un ruolo importante
        nella vita cittadina.<br>
        E&apos;, per&#xF2;, con Giangaleazzo, come si deceva, che si determin&#xF2;
        la svolta istituzionale all&apos;origine di una serie di innovazioni e cambiamenti.
        Prima di tutto la riforma amministrativa del 1386 che dispone una modificata
        ripartizione degli ambiti di gestione e la presenza di nuovi funzionari
        di nomina ducale, a cui segu&#xEC; per quanto riguarda la normativa,
        la redazione degli &quot;Statuta Mediolani&quot; del 1295. Nonostante
        essi ripresentino in forma &quot;grosso modo&quot; analoga i limiti giuridici
        dei precedenti statuti, puntualizzano elementi che, seppure importanti,
        erano rimasti fino ad allora privi di una regolamentazione. Ad esempio
        si definiscono i termini entro i qiali era possibile derivare l&apos;acqua
        con bocche, o con rogge e le relative sanzioni per i contravventori, o
        anche come sitemare chiuse negli alvei dei fiumi: vengono, cio&#xE8;,
        specificatamente e puntualmente considerati quegli elementi attraverso
        i quali sia possibile esercitare, da parte degli organi di governo, il
        controllo sulla fruizione dell&apos;acqua. Sono provvedimenti nuovi, certamente
        importanti in se stessi, ma il dato pi&#xF9; innovativo &#xE8; rappresentato
        dalla concezione che si viene formulando relativamente all&apos;acqua: svuotatasi
        in modo graduale della sua configurazione di &quot;res publica&quot;,
        l&apos;acqua finisce con l&apos;entrare a far parte dei beni patrimoniali del signore.
        Proprio questa situazione spinge il signore e i suoi rappresentanti ad
        un controllo pi&#xF9; diretto e serrato e il cambiamento istituzionale
        appare in larga misura ispirato, tra gli altri motivi, anche dal desiderio
        o dalla necessit&#xE0; di acquisire questa fonte di ricchezza.<br>
        Questo atteggiamento, emanazione di un&apos;autorit&#xE0; che ambiva a presentarsi
        come unica fonte del potere, fu poi rafforzato dai successivi duchi Giovanni
        Maria e Filippo Maria Visconti e a contrastarlo mancavano strumenti adeguati.
        Per quanto riguarda le acque, le istituzioni comunali, alle quali in linea
        di principio sarebbero dovuti competere i compiti di gestione di questa
        risorsa cittadina, seppure non soppresse in epoca ducale ed anzi contemplate
        dagli statuti, non godevano dell&apos;autonomia sufficiente nello svolgimento
        delle proprie mansioni. Infatti, anche se non esautorate, esse, di fatto,
        si trovavavno nell&apos;impossibilit&#xE0; di esercitare fino in fondo e
        con pieno diritto la propria autorit&#xE0; cittadina, costrette ad agire
        all&apos;interno di uno stato in cui il duca, attraverso una politica in un
        primo tempo di concessione di privilegi fiscali e giurisdizionali, poi
        di infeudazione, si garantiva l&apos;apoggio dei signori e delle comunit&#xE0;
        del contado a scapito delle autonomie locali.<br>
        Se dunque a Milano erano le istituzioni comunali, il Vicario e i XII di
        Provvisione coadiuvati dagli officilai e dai campari a stabilire i parametri
        secondo i quali era permesso l&apos;utilizzo e lo sfruttamento dell&apos;acqua,
        era il duca a goderne i vantaggi fiscali e di concessione. Vantaggi necessari,
        tra l&apos;altro, al finanziamento delle guerre volute da Filippo Maria, e
        vantaggi che, paradossalmente, potevano essere tanto maggiori quanto pi&#xF9;
        frammentato e puntuale era il contenuto della normativa emanata dal duca,
        disposta ormai pi&#xF9; a incrementare gli introiti del signore, che
        non mediata in vista di una pi&#xF9; funzionale organicit&#xE0;.<br>
        <br>
        <b>3 - La visione dell&apos;acqua come risorsa cittadina sotto Francesco Sforza</b><br>
        Un&apos;ulteriore svolta si defin&#xEC; intorno alla met&#xE0; del sec.
        XV, dopo che Francesco Sforza nel 1450 si fu insignorito di Milano. Questo
        cambio al vertice si verific&#xF2; dopo il fallimento del tentativo,
        condotto dalla Repubblica Ambrosiana alla morte di Filippo Maria, di ridare
        alle istituzioni comunali l&apos;antico ruolo direttivo. Questo tentativo se,
        per un verso, pu&#xF2; essere ritenuto manifestazione di una coscienza
        civica non del tutto spenta, giungeva, per&#xF2;, in una forma ormai
        sostanzialmente lontana dal modello a cui si ispirava e alla quale non
        pot&#xE8; essere estraneo il ridimensionamento del significato politico
        che appunto le istituzioni comunali si erano trovate a sperimentare con
        i Visconti. Ridimensionamento imposto prima di tutto dall&apos;essere la Repubblica
        Ambrosiana espressione cittadina, mentre l&apos;evoluzione politica dei decenni
        precedenti, e non solo a Milano, si era, ormai, orientata decisamente
        verso l&apos;organizzazione di forme di potere supercittadine. Questo stato
        di cose si sommava alle discordie che travagliavano un&apos;oligarchia poco
        compatta e pertanto incapace di far emergere dal prorpio interno la figura
        di un signore. Proprio questo vuoto di potere, che di fatto si traduceva
        nell&apos;impossibilit&#xE0; di fronteggiare i nemici, e l&apos;assedio posto
        dallo Sforza, fu all&apos;origine della consegna della citt&#xE0; allo Sforza
        medesimo.<br>
        A questo punto, per&#xF2;, non sitrattava pi&#xF9; di una figura,
        come quella dei Visconti, la cui autorit&#xE0; si era trasformata nel
        corso del tempo; l&apos;autorit&#xE0; dello Sforza, per quanto non esente
        da nuclei di opposizione, poggiava proprio, anzi per il momento si potrebbe
        dire quasi soltanto, sul riconoscimento da parte dei cittadini. Ecco che
        allora quello che per i suoi predecessori era stata un&apos;acquisizione ottenuta
        alternando bruschi colpi di mano ad atteggiamenti di lenta erosione, per
        Francesco sforza &#xE8; piattaforma di partenza per organizzare, con
        machiavellica virt&#xF9;, il proprio stato, secondo una concezione destinata
        ad accentuarne il carattere dinastico-patrimoniale.<br>
        Co questa idea di autorit&#xE0;, anche la considerazione riservata all&apos;acqua
        &#xE8; diversa rispetto al passato e il duce di Milano da subito dimostra,
        a questo tema un&apos;attenzione particolare e, rispetto ai suoi predecessori,
        molto pi&#xF9; articolata. L&apos;acqua, infatti, non &#xE8; pi&#xF9;
        vista solo come cespite fiscale, per quanto questo aspetto continui ad
        essere presente e con tutta la sua importanza, ma come un bene irrinunciabile
        che merita di essere salvaguardato, incentivato e protetto per poter essere
        sfruttato.<br>
        Nei capitoli della pace di Lodi, che, nel 1454, poneva termine alla lunga
        rivalit&#xE0; con Venezia, lo Sforza, rinunciando, e non senza rammarico,
        a Crema, cede alla Repubblica di San Marco anche la ragione dei Cremaschi
        di derivare dall&apos;Adda la roggia Retorto, nascente nel territorio di Cassano,
        cio&#xE8; nel ducato. Rinuncia non da poco, se si pensa all&apos;importanza
        che la coltura dell&apos;irriguo aveva - ed ha ancora adesso - nella zona,
        rinuncia, tuttavia, a cui lo Sforza si mantenne fedele, ed &#xE8; Venezia
        stessa a dargliene atto, nonostante i numerosi motivi di contenzioso,
        inevitabili quando un corso d&apos;acqua ha origine in uno stato per poi scorrere
        in un altro. La volont&#xE0; politica dello Sforza di mantenere il pi&#xF9;
        possibile la pace con la potente e temibile vicina derivava anche dalla
        consapevolezza che, dato il ruolo economico svolto dall&apos;acqua, qualunque
        danno apportato in quest&apos;ambito avrebbe provocato nella Serenissima una
        reazione di un&apos;entit&#xE0; difficile da quantificare, ma facile da prevedere.
        Inoltre, ed anche di ci&#xF2; lo Sforza era perfettamente conscio, diritti
        d&apos;acqua su territori contigui potevano affermarsi, ed essere realmente
        fruibili, solo se considerati e rispettati nella loro interezza, nonostante
        la presenza di confini e di divisioni politiche.<br>
        <br>
        <b>4 - Il Filarete, l&apos;igiene ed i canali milanesi</b><br>
        L&apos;importanza dei canali cittadini si mostr&#xF2;, poi, in modo evidente
        e specifico in occasione della costruzione di una grande opera pubblica:
        l&apos;ospedale. Col desiderio di accattivarsi il favore dei Milanesi, cos&#xEC;
        prezioso, come si diceva, per la stabilit&#xE0; del potere del duca
        e nell&apos;intento di incentivare il ripristino della normalit&#xE0; in
        una citt&#xE0; provata dalla guerra e dall&apos;assedio, Francesco e Bianca
        Maria, nel 1454, donarono, con privilegio ducale, il sito per l&apos;erezione
        della Ca&apos; Granda. L&apos;incarico per l&apos;esecuzione dei lavori fu affidato ad
        Antonio Averlino detto il Filarete. Costui, erede della tradizione architettonica
        che aveva prodotto i begli esempi di Firenze e di Siena, e per questo
        non gradito nell&apos;ambiente lombardo in cui riusc&#xEC; ad inserirsi solo
        grazie alla protezione dello Sforza, sfrutt&#xF2; con originale spirito
        innovativo la presenza del fossato, che correva lungo due lati dell&apos;edificio,
        per smaltire le sostanze luride. Attraverso una finestrella aperta accanto
        a ciascun letto, si potevano gettare in un cunicolo, appositamente scavato
        e confluente nel canale, liquami e putridume senza che infettassero, o
        ristagnassero nelle aree circostanti. E&apos; l&apos;Averlino stesso che descrive
        nell&apos;Ospedale progettato per la Sforzinda, la sua citt&#xE0; ideale
        pensata sotto gli auspici del duca di Milano, questo sistema, sottolineando
        prima di tutto la necessit&#xE0; che l&apos;edificio in questione dovesse
        sorgere presso un canale e conquelle caratteristiche di cui lui medesimo
        aveva dotato appunto l&apos;ospedale della citt&#xE0; lombarda.<br>
        L&apos;interesse del duca di Milano per l&apos;acqua si manifest&#xF2; di nuovo
        tre anni pi&#xF9; tardi in modo esplicito, quando, su richiesta di un
        gruppo di nobili milanesi, con decreto ducale del 1 luglio 1457 concesse
        l&apos;autorizzazione allo scavo di un canale che sar&#xE0; poi detto naviglio
        della martesana. L&apos;idea risaliva a un quindicennio prima ed era gi&#xE0;
        stata accolta da Filippo Maria nel 1443, senza che, per&#xF2;, se ne
        cominciasse nemmeno la realizzazione, ma il progetto appoggiato dallo
        Sforza si mostrava decisamente pi&#xF9; ambizioso e interessante. Non
        solo un canale, come aveva pensato il Visconti, che da Concesa alla Molgora
        consentisse l&apos;azionamento di impianti idraulici, sempre che l&apos;acqua estratta
        dall&apos;Adda non danneggiasse il corso di questo fiume, la cui importanza
        strategica contro Venezia era enorme, ma un canale che, dopo avere azionato
        impianti idraulici, irrigato campagne, trasportato derrate, giungesse
        in citt&#xE0;, immettendosi nella fossa interna cittadina e si collegasse
        in tal modo anche al naviglio Grande, derivato, come si sa, dal Ticino.
        Si sarebbe cos&#xEC; stabilito un tracciato che latitudinalmente avrebbe
        toccato i confini del ducato da un capo all&apos;altro, consentendo, grazie
        alla fitta rete di rogge provenienti dai canali principali, di garantire
        la distribuzione dell&apos;acqua sul territorio.<br>
        Questo, infatti, continuava ad essere l&apos;obiettivo, tanto semplice nella
        sostanza, quanto complesso nella sua realizzazione. Se, infatti, lo scavo
        dei canali principali si presentava impegantivo ed &#xE8; evidente il
        largo impiego di mezzi che ci&#xF2; richiedeva, altrettanto, e per certi
        versi, ancora pi&#xF9; impegnativa era l&apos;opera necessaria alla quotidiana
        fruizione dell&apos;acqua. Essa richiedeva lavoro costante, interventi puntuali,
        attenzione capillare, in quanto qualunque ostacolo, o impedimento, o diversione
        poteva compromettere parti pi&#xF9; o meno grandi della rete idrica.
        In breve, si trattava di assicurare la manutenzione di tutti icanali,
        qualunque fosse la loro dimensione, degli edifici idraulici, come i mulini,
        le chiuse, le conche, i ponti e di regolamentare l&apos;uso dell&apos;acqua, affinch&#xE8;
        essa potesse essere utilizzata per tutti gli scopi previsti e nelle quantit&#xE0;
        e condizioni stabilite. Ognuna di queste intraprese ne conprendeva a sua
        volta altre: la manutenzione dei canali, delle rogge e degli edifici idraulici
        significava rafforzare rive e argini, ripulire l&apos;alveo dai detriti e dalla
        vegetazione spontanea, cosa che richiedeva lo svuotamento temporaneo dell&apos;alveo
        medesimo, la sostituzione o la riparazione degli incastri, che, costruiti
        in legno, erano soggetti a continuo deterioramento e ugualmente richiedevano
        interventi continui i ponti e le strade che costeggiavano i canali.<br>
        Si tratta di aspetti della gestione delle risorse idriche, o meglio dei
        manufatti ad esse connesse, che hanno accompagnato in ogni tempo la presenza
        di una fitta rete di canali e, certo, a mano a mano che larete si infittisce
        e si completa, la sua manutenzione diventa un onere sempre pi&#xF9;
        gravoso, cos&#xEC; come sempre pi&#xF9; difficile diventano le operazioni
        di controllo e di verifica degli abusi; tuttavia ancora una volta quest&apos;ordine
        di problemi va collocato in una pi&#xF9; generale gestione del potere,
        di cui l&apos;acqua &#xE8; voce importante, ma non unica, n&#xE9; isolata.<br>
        <br>
        <b>5 - Legislazione nuova e interessi individuali</b><br>
        Contemporaneamente a quello che abbiamo definito un graduale svuotamento
        del significato di acqua come &quot;res publica&quot; e la sua conseguente
        acquisizione tra i beni patrimoniali del signore, si assiste, si &#xE8;
        detto, ad un incemento normativo, che nella seconda met&#xE0; del sec.
        XV, se non completo, si &#xE8;, per&#xF2;, conservato in misura cospicua,
        sono contenute tutte le disposizioni ducali riguardanti la citt&#xE0;
        e il territorio del ducato. Mentre quelle che concernono altri aspetti
        dell&apos;amministrazione tendono gradualmente a diminuire, indice di un equilibrio
        che, in qualche modo, si riteneva raggiunto, sempre pi&#xF9; numerose
        sono quelle inerenti ai problemi d&apos;acqua: si tratta di ingiunzioni, disposizioni,
        minacce di sanzioni, ripetizioni di precedenti provvedimenti, minuziose
        annotazioni riguardanti la ripartizione degli oneri in denaro e in opere,
        misurate in base alle propriet&#xE0; posseduta dai beneficiari dell&apos;acqua,
        o alla loro attivit&#xE0;. Esse si soffermano anche sui compiti che
        spettano ai funzionari, soprattutto quelli che, come i campari, svolgevano
        &quot;in loco&quot; le proprie masioni e quindi si trovavano pi&#xF9;
        drettamente coinvolti nella questione. Tutta questa massa documentaria
        &#xE8; sintomo certamente di una situazione importante, e quindi bisognosa
        di regole, ma proprio da tutte queste regole, valide, ancora una volta,
        pi&#xF9; caso per caso che non in linea generale, emerge chiaramente
        come l&apos;onere della manutenzione in tutti isuoi aspetti siaormai di totale
        competenza dei fruitori dell&apos;acqua, di coloro, cio&#xE8;, che possiedono
        bocche, oppure che abitano lungo i canali, o ancora che svolgono una attivit&#xE0;
        per cui sia necessario l&apos;uso di molta acqua, fruitori dai quali l&apos;autorit&#xE0;
        centrale riscuote tasse ordinarie e straordinarie. Ed emerge anche la
        difficolt&#xE0; a gestire una situazione resa cos&#xEC; complessa
        proprio dalla mancanza di una forma che precisi l&apos;assunzione di responsabilit&#xE0;
        da parte degli organi di potere. Una normativa troppo estesa e carente
        dal punto di vista del programma amministrativo finisce per determinare
        un vuoto legislativo in cui unici punti di riferimento sono l&apos;avidit&#xE0;
        fiscale e il privilegio.<br>
        Siamo lontani dai tempi in cui contro il Barbarossa si scavava un &quot;fossatum
        comunis Mediolani&quot; e negli stessi anni con la pace di Costanza i
        comuni si vedevano finalmente assegnare le regalie sull&apos;acqua e questa
        concezione privatistica dell&apos;acqua cos&#xEC; chiaramente affermata dal
        signore nel corso del sec. XV provoca nei singoli un altrettanto spiccato
        atteggiamento di difesa dell&apos;interesse individuale. Si va a caccia di
        esenzioni fiscali, si richiedono privilegi di cui &#xE8; praticamente
        impossibile verificare le pezze giustificative, o pi&#xF9; semplicemente
        si viene meno alle disposizioni nella speranza, o nella certezza, che
        il controllo non venga effettuato, che gli officiali siano corruttibili,
        oppure che la multa venga condonata, o cada in prescrizione. Il quadro,
        infatti, di cui si dispone &#xE8; da un lato di una normativa vanificata
        nella sostanza da una ridondante quantit&#xE0; di casi eccezionali,
        o di disposizioni straordinarie e dall&apos;altra di una risposta che deve
        essere stata fiacca a giudicare dalle continue, ripetute ingiunzioni e
        minacce. Tuttavia i canali funzionavano e l&apos;economia prosperava, segno
        dunque che un equilibrio, seppure diverso da quello che si potrebbe ipotizzare,
        doveva essere stato raggiunto.<br>
        <br>
        <b>6 - I magistrati incaricati della gestione delle acque</b><br>
        In questo contesto, un ruolo importantissimo fu svolto dalle magistrature
        ducali sforzesche, in particolare dai magistrati delle Entrate Straordinarie.
        I Magistrati delle Entrate erano sei, tre per le Entrate Ordinarie, tre
        per quelle Straordinarie. Essi compaiono con la riforma amministrativa
        di Giangaleazzo Visconti e, come dice bene la loro qualifica, loro compito
        era occuparsi del fisco. Fu nella seconda met&#xE0; del se. XV che acquisirono
        un&apos;importanza decisamente pi&#xF9; rilevante che per il passato: frequente
        &#xE8;, infatti, il caso in cui a loro vengono affidati incarichi che
        li vedono in rapporti di stretta collaborazione con il signore e proprio
        ai magistrati delle Entrate Straordinarie viene affidata la gestione delle
        acque.<br>
        A partire dall&apos;epoca viscontea si era affermato in modo stabile e duraturo
        un officiale preposto alla gestione delle acque: il giudice, appunto delle
        acque. La creazione di questa carica seguiva quella di altri funzionari
        precedenti, come il &quot;magister acquarum civitatis Mediolani&quot;,prima
        magistratura comunale di cui si ha notizia nel 1286, e altri ancora precedenti,
        come il camparo, o i &quot;sex sapientes viri&quot;. Con gli &quot;Statuta
        Mediolani&quot; di Giangaleazzo, a partire cio&#xE8; dal 1395, la sua
        carica diviene quella di &quot;giudice delle acque, delle strade e dei
        ponti&quot;; costui in taluni casi collaborava con le istituzioni comunali,
        la cui giurisdizione, a differenza della sua, era,com&apos;&#xE8; ovio, limitata
        alla citt&#xE0;, ed essendo egli di nomina ducale, il suo parere e il
        suo intervento risultano senza dubbio avere un peso diverso e preminente.<br>
        La situazione, per&#xF2;, mut&#xF2; radicalmente dopo il 1450. Fu
        infatti Francesco Sforza a dare ai Magistrati delle Entrate quel ruolo
        di suoi stretti collaboratori che fu all&apos;origine appunto della loro posizione
        di primo piano nell&apos;amministrazione dello stato. Il nuovo signore di Milano
        da subito consider&#xF2; di vitale importanza definire una rosa di funzionari
        ai quali asseganre i compiti pi&#xF9; delicati. Essi dovevano dare al
        pari garanzie di capacit&#xE0; e di affidabilit&#xE0; politica ed
        erano provenienti da una ristretta cerchia di famiglie pi&#xF9; vicine
        al duca. Questi funzionari sono i &quot;domini de Consilio Secreto&quot;
        e i Magistrati delle Entrate. Di fatto, quindi, tutte le pi&#xF9; importanti
        questioni dell&apos;amministrazione vengono affrontate ed eventualmente risolte
        in questo ristretto e collaudato ambito politico. Le altre cariche previste
        dalla burocrazia dello stato milanese, comprese quelle di &quot;giudice&quot;
        e di &quot;officiale delle strade, delle acque e dei ponti&quot;, non
        vengono soppresse, ma, divenuta la loro funzione di fatto ormai superflua,
        vengono utilizzate dallo Sforza in altro modo. Con il suo consenso comincia
        ad affermarsi la prassi secondo la quale gli offici vengono messi all&apos;incanto,
        oppure concessi dietro sovvenzione fatta alla Camera Ducale, in pratica
        vengono venduti, o ceduti gratuitamente a qualche protetto del duca. Ci&#xF2;
        significava che il criterio per la nomina del funzionario non era pi&#xF9;
        l&apos;esperienza e le capacit&#xE0;, quanto piuttosto la necessit&#xE0;
        di denaro da parte del duca.<br>
        Questo stato di cose soddisfaceva una duplice esigenza dello Sforza: da
        un lato, come si &#xE8; detto, rimpinguare le casse dello stato, dall&apos;altro
        mentenere un controllo pi&#xF9; circoscritto sui funzionari che lavoravano
        attivamente nell&apos;amministrazione statale. Esso, per&#xF2;, si incontrava
        anche con l&apos;ambizione di una certa fascia sociale cittadina che, senza
        correre alcun rischio, si veniva a trovare a contatto col principe e con
        la corte, godendo di un vantaggio in termini di prestigio e di possibilit&#xE0;
        di ricevere successivi favori superiori certamente alla modesta remunerazione.
        E si incontrava anche con l&apos;esigenza dei grandi ceppi magnatizi e nobiliari
        che, con l&apos;affermarsi della Signoria &quot;non perdono, anzi rafforzano
        il loro potere politico e sociale: ma &#xE8; dallo Stato che ora esso
        deriva (seppure per privilegio e in deroga a Statuti e decreti) ed &#xE8;
        nell&apos;ambito dello Stato che ora esso si esercita. La via per ogni affermazione
        politica e sociale passa ora necessariamente attraverso la cort, come
        punto di riferimento obbligato&quot;.<br>
        Con il passare del tempo questa prassi si fece sempre pi&#xF9; frequente
        fino a divenire quella usuale e di pari passo si assiste ad un emergere
        sempre pi&#xF9; evidente dei Magistrati delle Entrate Straordinarie
        nella gestione delle acque. Sono loro, e non pi&#xF9; il giudice o gli
        officiali, ad emanare disposizioni per conto del duca e lo fanno godendo
        di un&apos;autorit&#xE0; e di un prestigio superiore di certo a quelli goduti
        prima dagli altri funzionari. La loro non &#xE8; una carica amministrativa,
        ma politica e non a caso si affida loro la gestione di una delle maggiori
        fonti di ricchezza come l&apos;acqua, data l&apos;ormai provata impossibilit&#xE0;,
        o incapacit&#xE0;, da parte degli organi di governo di individuare un&apos;altra
        strategia amministrativa efficace.<br>
        <br>
        <b>7 - Gli ingegneri e la questione della sopravvivenza di maestranze
        antiche</b><br>
        C&apos;erano poi altri funzionari che partecipavano alla gestione delle acque:
        gli ingegneri ducali. Eredi di una tradizione che aveva visto gli &quot;inzinerii&quot;
        gi&#xE0; al servizio del comune, essi erano soprattutto funzionari stipendiati,
        ma, in quanto officiali del duca, godevano del privilegio di essere in
        contatto diretto con il principe e con la corte. La loro formazione poteva
        essere quella tecnico-ingegneristica, oppure quella pi&#xF9; solida
        e pi&#xF9; modesta del &quot;magister&quot; di particolare talento,
        o ancora quella di intagliatori, scultori e pittori che, grazie alla loro
        familiarit&#xE0; con il disegno, potevano occuparsi anche di architettura
        e ingegneria civile e militare. Il loro reclutamento avveniva principalmente
        sulla base della tradizione famigliare e della pratica di cantiere, in
        quanto le loro competenze derivavano prorpio dalla sapienza di una tradizione
        di lavoro su cui si poteva innestare l&apos;ingegno personale.<br>
        Erano sostanzialmente dei tecnici, ai quali si richiedeva, da parte del
        duca, di affrontare qualunque lavoro si ritenesse opportuno, e che in
        generale vi riuscivano grazie alla loro formazione basata soprattutto
        su di una collaudata pratica di mestiere e su di un approccio ai problemi
        di carattere eminentemente empirico. Dal punto di vista della loro impostazione
        professionale, quindi, l&apos;opera di Frontino &quot;De acquaeductu urbis
        Romae&quot;, si inserirebbe a proposito proprio in questo contesto milanese,
        dato che l&apos;autore classico non ha in mente una trattazione teorica, ma
        la redazione di un testo che presenta i risultati di un&apos;intensa esperienza
        diretta. Tuttavia il manoscritto e le successive edizioni cominciarono
        ad essere conosciute troppo tardi. Perch&#xE8; i suoi contenuti potessero
        essere assimilati dall&apos;ambiente milanese, dove mancava, tra l&apos;altro, una
        figura di intellettuale in grado di maturarne i risultati inserendoli
        nella propria trattazione teorica e nella propria attivit&#xE0; pratica,
        come fu, per esempio, il caso dell&apos;Alberti.<br>
        Sarebbe, per&#xF2;, difficile negare che parte di quel sapere tramandato
        in famiglia e nei cantieri non sia in qualche modo anche sopravvivenza
        di un patrimonio di conoscenze pi&#xF9; antico, di cui si poteva anche
        non percepire cansapevolmente la derivazione, come, d&apos;altra prte, sarebbe
        altrettanto difficile negare che attraverso la pratica e l&apos;esperienza
        di situazioni analoghe, vissute per i medesimi obiettivi non si possa
        giungere ad intuizioni o risultati altrettanti analoghi, per quanto autonomi.
        Resta, perci&#xF2;, pressoch&#xE8; impossibile valutare la reale consistenza
        ed incidenza di un sapere dopo tanti secoli. Quello che invece &#xE8;
        possibile, &#xE8; analizzare atteggiamenti e iniziative e cercare di
        ricostruire un filo conduttore di ricerca, di curiosit&#xE0;, di necessit&#xE0;
        che pu&#xF2; essersi mantenuto attraverso i secoli e di cui si possono
        individuare le premesse remote.<br>
        Gi&#xE0; in Frontino, ad esempio, &#xE8; presente l&apos;esigenza di definire
        l&apos;uso e la gestione delle acque secondo i criteri emanati dallo stato
        e i suoi commentari sono principalmente dedicati alla soluzione dei problemi
        tecnici di approvvigionamento e distribuzione delle acque.<br>
        Se in lombardia l&apos;approvvigionamento non rappresentava un particolare
        problema, poich&#xE9; il territorio era naturalmente ricco d&apos;acqua,
        diverso &#xE8; il caso della distribuzione e infatti uno dei problemi
        pi&#xF9; importanti con i quali si confrontano sia itecnici, sia gli
        amministratori lombardi dei secoli XIV e XV &#xE8; quello della regolamentazione
        delle bocche. Tale problema riguardava in prima istanza il numero delle
        prese, e conseguentemente delle rogge che, data la facilit&#xE0; con
        cui si poteva scavare il terreno di Lombardia e data la natura pianeggiante
        di quest&apos;ultimo, non era difficile aprire ed eventualmente &quot;spostare&quot;,
        cio&#xE8; riaprie in un altro punto, a seconda delle necessit&#xE0;
        e non sempre mantenendo le medesime dimensioni. Anchequesto aspetto era
        gi&#xE0; noto a Frontino, egli, infatti, definisce &quot;intolerabilis
        fraus&quot; il comportamento di un nuovo proprietario che sopprimesse
        una fonte gi&#xE0; esistente per aprirne una nuova. In seconda istanza
        la regolamentazione delle bocche poneva un problema anche pi&#xF9; complesso:
        la quantificazione dell&apos;acqua in rapporto alla portata del canale. Dalla
        documentazione lombarda risulta che i termini presi in considerazione
        a tale scopo sono il diametro della bocca e il tempo per il quale dura
        il deflusso dell&apos;acqua, utilizzando un approccio geometrico, l&apos;unico evidentemente
        allora possibile, che, per&#xF2;, consentiva un calcolo solo approssimativo.
        A ci&#xF2; si cerc&#xF2; di ovviare tenendo conto, senza, per&#xF2;,
        riuscire a tradurla in termini numerici precisi, della pendenza del terreno.<br>
        Frontino aveva anticipato questo problema soffermandosi a determinare
        i criteri di calibratura delle tubature, alla ricerca di parametri che
        potessero consentire una determinazione quantitativa della portata delle
        fonti e intuendo che l&apos;altitudine di quest&apos;ultima dovesse avere importanza
        sul modo di deflusso dell&apos;acqua. Solo il calcolo infinitesimale consent&#xEC;
        di risolvere questo problema, con l&apos;inserimento dei valori numerici di
        una terza dimensione: la velocit&#xE0;. Si pu&#xF2; dire, per&#xF2;,
        che da Frontino in avanti la misurazione dell&apos;acqua continu&#xF2; a
        scontrarsi con questo problema. Problema la cui ricerca di soluzione prosegi&#xEC;
        nell&apos;arco di secoli e fu all&apos;origine di una vasta serie di sperimentazioni;
        del resto la caratteristica di essere l&apos;idraulica una tecnica emenenemente
        legata al &quot;reale&quot;, concezione che era anche di Frontino, nasceva
        con ogni probabilit&#xE0; proprio dall&apos;impossibilit&#xE0;, data dalla
        carente strumentazione matematica, di superare un approccio esclusivamente
        empirico della misurazione dell&apos;acqua. L&apos;idraulica era dunque vissuta
        come una tecnica in grado di osservare i fenomeni, di tradurli nella pratica
        con grande sapienza fattuale, senza, per&#xF2;, poterli possedere e
        controllare in termini teorici.<br>
        In questa contraddizione concettuale, a cui, in ogni caso, fa riscontro
        una grande capacit&#xE0; di analisi e di progettualit&#xE0;, il cui
        apice &#xE8; forse rappresentato da Leonardo, risiede gran parte del
        fascino che i problemi d&apos;acqua di quei secoli possono ancora suscitare
        negli studiosi.<br><br></font></p>
      </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="2"><small><strong><b><br>
        </b></strong></small></font></p>
      <p><br>
        <br>
    </p></td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%">
      <p><small><font face="Verdana, Arial, Helvetica, sans-serif" size="1">da
        &quot;Technology, Ideology, Water: from Frontinus to the Renaissance an
        Beyond&quot; &quot; estratto degli Acta Instituti Romani Finlandiae, vol.31.
        Edited by Christer Bruun and Ari Saastamoinen. Roma 2003</font></small></p>
    </td>
    <td width="22%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:daniele.esposti@gmail.com" style="color: rgb(0,0,255)">pierino.esposti@gmail.com</a></font></p>
</body>

</html>
