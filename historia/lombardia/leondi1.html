<html>
<head>
<meta name="GENERATOR" content="Microsoft FrontPage 3.0">
<title>Leondi - mulini</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Tra
        spruzzi d&apos;acqua e cigolio di ruote, i mulini di Peschiera Borromeo e dintorni</font><br>
        <font face="Verdana, Arial, Helvetica, sans-serif" size="1">Cenni
        storici per la Mostra sugli antichi Mulini allestita nella Galleria del
        Castello<br>
        di Sergio Leondi</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p align="center"><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
      </td>
  </tr>
  <tr>
    <td width="78%" valign="top" align="left">
      <p align="JUSTIFY"><br>
        <font face="Verdana, Arial, Helvetica, sans-serif" size="1"><b>Citt&#xE0;
        di Peschiera Borromeo</b><br>
        (Provincia di Milano)<br>
        Assessorato all&apos;Istruzione e Cultura<br>
        </font></p>
      <p><font face="Verdana, Arial, Helvetica, sans-serif" size="1">Storia e
        arte, castello e mulini, maest&#xE0; o cappellette, reperti, struttura,
        tradizioni, materiale etnografico&#x2026; tutto costituisce, nella sua concretezza,
        l&apos;insieme delle matrici antiche del territorio.<br>
        Oggi i mulini, al Castello Borromeo, individuati, rivisitati e studiati
        ci parlano del tempo passato, delle caratteristiche della zona e del mondo
        del lavoro, della spiritualit&#xE0; del periodo&#x2026;<br>
        Realt&#xE0; e magia, esigenze trascorse e individuazione di percorsi
        operativi che la ricerca storica, sollecitata dalla nostra Amministrazione
        e sorretta dalla competenza del Professor Leondi, hanno fatto affiorare.<br>
        </font><font face="Verdana, Arial, Helvetica, sans-serif" size="1">L&apos;Assessore
        all&apos;Istruzione e Cultura<br>
        Tosca Bertolini</font></p>
      <p align="JUSTIFY"><font face="Verdana, Arial, Helvetica, sans-serif" size="1"><br>
        Si dir&#xE0;: con tutte le emergenze che ci assillano, bisogna essere
        dei buontemponi per occuparsi di mulini. Sar&#xE0;... Resta il fatto
        che &#xE8; proprio un certo modo alienante di vivere, di vedere e considerare
        le cose, che ha generato quel senso di indifferenza verso ci&#xF2; che
        ci circonda: riappropriarci anche dell&apos;ambiente esterno, conoscere il
        processo storico attraverso cui una certa zona &#xE8; diventata quel
        che &#xE8;, ce la fa apprezzare ancor di pi&#xF9;. In senso lato ci
        fa meglio gustare la vita e il mondo intero, che per noi naturalmente
        comincia da... Peschiera Borromeo!<br>
        Proponiamo il tema dei mulini a chi ama i nostri paesi: un ruolo strategico
        l&apos;hanno giocato, per secoli. Essi rappresentano una tessera importante
        del grande e variegato mosaico della storia locale: affiancando una tessera
        all&apos;altra, il quadro man mano si affina e completa, ci offre una visione
        pi&#xF9; precisa ed esauriente.<br>
        Parliamo di mulini, perch&#xE9; coi loro robusti ingranaggi segnano
        un termine di svolta che non ha paragoni, nella storia del progresso scientifico-tecnologico;
        la loro presenza sta ad indicare un livello di conoscenze teoriche e pratiche,
        di abilit&#xE0; specialistiche, presuppone capacit&#xE0; imprenditoriali,
        tutti elementi indispensabili per nuovi successivi sviluppi in campo industriale.<br>
        Trattiamo di mulini, infine, prima che sia troppo tardi; essi purtroppo
        stanno rapidamente scomparendo, per l&apos;insipienza di proprietari e legislatori,
        che poco o nulla fanno per tramandare alle future generazioni un siffatto
        patrimonio di cultura materiale e di cultura tout court: riuscir&#xE0;,
        la nostra modesta fatica, a richiamare l&apos;attenzione di qualcuno?<br>
        <br>
        ELOGIO DELL&apos;ACQUA<br>
        Di acqua ne &#xE8; corsa tanta, gi&#xF9; per i fossi, le rogge, i
        canali che da epoche immemorabili disegnano su questo territorio una ragnatela
        fittissima, utile, benefica.<br>
        Fino a ieri chiara e limpida, anche buona da bere, oggi assai meno, essa
        continua a fluire ora placida e sonnolenta, tal&apos;altra, ma pi&#xF9; raramente,
        impetuosa e travolgente. Giunge da lontano, da Alpi e Prealpi, grazie
        a due fiumi che hanno portata costante in ogni stagione dell&apos;anno: il
        Lambro e l&apos;Adda.<br>
        Per strada, entrambi alimentano innumerevoli alvei artificiali: famosissimi
        gli abduani Naviglio Martesana, Muzza e Addetta. Pure i fontanili, fenomeno
        tipico della Padania, dopo aver fecondato marcite e prati concorrono ad
        impinguare questo fantastico reticolo idrico.<br>
        Non c&apos;&#xE8; alcun dubbio: l&apos;acqua ha fatto la ricchezza della Bassa;
        nell&apos;agricoltura innanzitutto, eppoi... ai primordi dell&apos;industria. Poco
        o per niente costosa, ecologica, riutilizzabile pressoch&#xE9; all&apos;infinito,
        adattabile a mille usi. Cantava a ragion veduta il poverello di Assisi:
        &quot;Laudato sii, mi&apos; signore, per sor&apos;Aqua, la quale &#xE8; molto
        utile et humile et pretiosa et casta...&quot;.<br>
        <br>
        LA PRIMA &quot;MACCHINA&quot;<br>
        Viaggia sempre nella medesima direzione, dal monte al mare, l&apos;acqua. Pensa
        e ripensa, a qualcuno, avanti l&apos;era cristiana, in luogo imprecisato brill&#xF2;
        in capo la bella idea di sfruttarne la forza per far girare le pesanti
        mole dei mulini per cereali, mosse fino a quel momento con gran fatica
        dall&apos;uomo o dagli animali: nasceva cos&#xEC; la ruota idraulica.<br>
        Dato il valore straordinario che gli storici attribuiscono a tale ruota,
        si sarebbe tentati di pensare ad un suo utilizzo, fin dall&apos;inizio, per
        scopi aristocratici; e invece essa molto umilmente si limita a produrre
        ... farina! Ci&#xF2; pu&#xF2; indurci a sorridere, a svalutarne l&apos;importanza.
        Per apprezzarla come merita, dobbiamo considerare almeno un paio di fatti:
        che nei tempi addietro l&apos;alimentazione si basava essenzialmente sul consumo
        di pani focacce farinate e polentine, con l&apos;aggiunta di poco altro; inoltre
        che la macinazione manuale (con levigatoi, mortai, macinelli, macine a
        clessidra del tipo pompeiano) durava un&apos;eternit&#xE0;, ad opera di una
        moltitudine di miserabili, schiavi e servi principalmente, abbruttiti
        da un lavoro bestiale.<br>
        Gloria dunque a Vitruvio, ingegnere e architetto veronese al servizio
        di Ottaviano Augusto, che verso il 25 a.C. concepisce o reinventa il moderno
        mulino ad acqua, con ruota verticale a palette, albero di trasmissione,
        incastro di due ruote dentate (lubecchio e lanterna, o pignone), secondo
        asse, solidale alla macina girevole.<br>
        Svolta tecnologica rivoluzionaria, questo complesso di ingranaggi rimarr&#xE0;
        invariato per quasi due millenni; sul principio, ripetiamolo, servir&#xE0;
        solo per macinare cereali, ma successivamente trover&#xE0; applicazione
        nei pi&#xF9; diversi settori produttivi. Le ruote idrauliche, specie
        dal Medioevo in avanti, azioneranno frantoi, pestelli, folle, gualchiere
        per carta e panni, magli e mantici dei fabbri, segherie per legname e
        pietre dure, filatoi e telai meccanici, e cos&#xEC; via.<br>
        A giudizio unanime degli studiosi, i mulini costituiscono una pietra miliare
        nella storia dell&apos;umanit&#xE0;. Liberando forze fino ad allora obbligate
        al massacrante lavoro della macina (molti erano fanciulli, tra l&apos;altro),
        i mulini con ci&#xF2; stesso hanno fatto compiere alla societ&#xE0;
        un balzo in avanti prodigioso, con ripercussioni positive ovunque: prescindendo
        dall&apos;aspetto etico della questione, pure fondamentale, ci riferiamo agli
        ambiti religiosi, artistici o letterari (pi&#xF9; momenti per la riflessione
        teologica, la produzione di opere d&apos;arte, di poesia, ecc.), oltre che
        naturalmente, last but not least, a quelli pi&#xF9; specificamente economici:
        maggiori disponibilit&#xE0; di braccia per le bonifiche agrarie e pi&#xF9;
        in generale per le migliorie agrarie; nell&apos;industria, come abbiamo test&#xE9;
        detto, utilizzo delle ruote ad acqua e degli ingranaggi del mulino per
        un&apos;infinit&#xE0; di scopi.<br>
        E&apos; verso il IX secolo che si assiste all&apos;affermazione dei mulini idraulici;
        in precedenza la loro introduzione era stata limitata dall&apos;abbondanza
        di manodopera servile a basso costo, dalla crisi economica succeduta al
        dissolvimento dell&apos;impero romano.<br>
        I proprietari dei mulini sono dapprima nobili ed enti religiosi: soltanto
        essi difatti possono sostenere le spese ingenti di installazione e manutenzione.
        Ma il tornaconto c&apos;&#xE8;: i capitali investiti vengono ammortizzati
        nel giro di uno-due anni, dopodich&#xE9; cominciano i guadagni, sempre
        maggiori, che finiranno con l&apos;attirare pi&#xF9; tardi pure i nuovi ceti
        borghesi.<br>
        <br>
        COM&apos;E&apos; FATTO IL MULINO DA GRANO<br>
        Col termine mulino, genericamente si intende sia il fabbricato, sia le
        macchine che al suo interno riducono il grano in farina. Deriva dal latino
        molinum, a sua volta proveniente da mola, disco in pietra per m&#xF2;lere,
        macinare i cereali (mola, macina o palmento; nel milanese arrivavano da
        cave situate sull&apos;arco alpino).<br>
        L&apos;edificio - isolato ma non troppo - sorge sulle rive di un corso d&apos;acqua,
        per catturarne l&apos;energia; tramite un sistema di chiuse e paratoie si convoglia
        la corrente verso la ruota idraulica, la quale aziona tutti i restanti
        meccanismi.<br>
        Dentro al locale del mulino, l&apos;elemento pi&#xF9; appariscente, oltre
        alle ruote dentate e piatte, le cinghie di trasmissione, &#xE8; rappresentato
        da una incastellatura in legno o ghisa (in dialetto pulpet, pulpito),
        sopra a cui giacciono le due macine, entrambe forate al centro: quella
        inferiore &#xE8; fissa, attraversata da un palo in ferro, l&apos;albero motore
        verticale, il quale a sua volta &#xE8; innestato nella macina soprastante,
        mobile. Quando gira l&apos;albero, gira pure la mola superiore.<br>
        La tramoggia, una specie di imbuto sospeso sopra al pulpito, somministra
        gradualmente il frumento o il mais, fatto cadere nell&apos;occhio o bocca del
        palmento rotante. Scivolando nell&apos;interstizio tra le due mole, il grano
        per sfregamento viene convertito in farina (da 2 a 4 quintali all&apos;ora,
        a seconda della potenza dell&apos;impianto), convogliata infine in un cassone,
        pronta per essere messa nei sacchi. La farina di frumento &#xE8; integrale
        se contiene la crusca; pu&#xF2; essere vagliata con una macchina apposita,
        il buratto, capace di togliere la crusca e di suddividere in base alla
        finezza la farina depurata.<br>
        <br>
        PILE TORCHI FOLLE, ED ALTRO ANCORA<br>
        Quello che abbiamo descritto qui sopra &#xE8; il classico mulino idraulico
        per macinare, presente nelle zone di pianura come la nostra. L&#xE0;
        dove ci sono rilievi montagnosi e corsi d&apos;acqua a regime torrentizio,
        la ruota idraulica anzich&#xE9; essere verticale, in genere &#xE8;
        orizzontale, mossa da un getto d&apos;acqua &quot;sparato&quot; trasversalmente,
        proveniente da un serbatoio artificiale; altra cosa sono infine i mulini
        a vento, quelli di Don Chisciotte per intenderci, funzionanti con forza
        eolica.<br>
        Oltre che per macinare frumento, mais e granaglie simili, molti mulini
        di Peschiera Borromeo e dintorni, come vedremo, esercitavano altre funzioni
        industriali. <br>
        Quando incontreremo il vocabolo pila o pista, dovremo intendere un impianto
        nel quale si lavorava innanzitutto il riso, pi&#xF9; cereali quali orzo,
        miglio, panico. I loro chicchi sono rivestiti da una scorza tenace che
        occorre staccare. Anticamente ci&#xF2; si effettuava per mezzo di pestelli
        azionati per via meccanica, entro mortai in granito. Le bucce, pula o
        lolla (usate per l&apos;alimentazione animale), venivano sminuzzate nella molazza,
        sorta di vasca rotonda in pietra o lamiera dentro alla quale girava una
        grossa mola verticale, a volte due, come in un frantoio.<br>
        Non solo prodotti di origine vegetale, ma pure materiali differenti potevano
        frantumare e miscelare le molazze; per esempio nelle cosiddette polveriere
        (famose quelle dell&apos;Ortica, sopra a Linate) si produceva polvere da sparo.<br>
        Troveremo dei torchi: qui avveniva la spremitura dell&apos;uva e delle vinacce,
        oppure dei semi di lino e ravizzone (colza), da cui si ricavava dell&apos;olio
        adoperato a scopi artigianale-industriale o alimentare. <br>
        Folla indica a sua volta un mulino provvisto di speciali magli idraulici
        per preparare i panni di feltro, assai utilizzato nel passato per le discrete
        propriet&#xE0; idro-repellenti (ci si confezionavano cappelli, pastrani
        e mantelli, antenati dei moderni impermeabili).<br>
        Variamente impiegate, quindi, le ruote idrauliche dei mulini di Peschiera
        Borromeo e circondario: e c&apos;era ancora dell&apos;altro, come segherie, lavanderie,
        essiccatoi, filatoi, telai meccanici. In questo secolo, per concludere,
        alcune generarono perfino energia elettrica.<br>
        <br>
        MEGLIO DI UN RE <br>
        Imbiancato di farina dalla testa ai piedi; robusto, forte, in grado di
        caricarsi un quintale di grano sulle spalle; abilissimo nel suo mestiere;
        all&apos;occasione buon &quot;meccanico&quot;, falegname e muratore. Istruito:
        sapeva leggere scrivere e soprattutto far di conto; imprenditore &quot;ante
        litteram&quot;, furbo come pochi; un ottimo partito insomma, ricercato
        dalle ragazze: queste ed altre ancora le virt&#xF9; e caratteristiche
        del mugnaio, il vero re del mulino.<br>
        Se l&apos;impianto era piccolo, el murn&#xE9; girava personalmente per le
        cascine delle vicinanze (altrimenti incaricava un garzone), col suo carretto,
        la baretta dalle due ruote gigantesche, prima a ritirare da agricoltori
        e salariati le granaglie, la seconda volta a consegnare la farina.<br>
        Tratteneva come compenso dal 10 al 20 per cento del macinato; per&#xF2;
        abitualmente faceva la cresta, aumentando in maniera fraudolenta il proprio
        guadagno: la cosa era risaputa, lo stesso mugnaio ci scherzava su, coi
        clienti, salvo poi continuare a sgraffignare farina.<br>
        Alla figura di questo mitico protagonista dell&apos;arte bianca, al suo cosmo
        reale o fantastico, si sono ispirati poeti, scrittori, musicisti, nonch&#xE9;
        gli inventori dei proverbi, di barzellette e storielle popolari: semiserie,
        argute, salaci!<br>
        Al di l&#xE0; delle molte leggende fiorite sul conto dei mugnai, il
        loro era comunque un lavoro duro, praticato spesso sia di giorno che di
        notte in un ambiente freddo, umido (vicino all&apos;acqua). Polvere e farina
        turbinavano in continuazione, nel mulino: che fatica respirare! Inoltre
        ogni quindici giorni circa toccava affrontare l&apos;operazione pi&#xF9;
        antipatica e molesta: rimuovere le mole, martellarne le superfici per
        restituire loro la forza abrasiva; ancora pulviscolo, peggiore del precedente,
        nuovi dolori, per la salute del mugnaio.<br>
        Ciononostante egli amava la sua professione: &quot;il mestiere pi&#xF9;
        bello del mondo&quot;, &#xE8; stato scritto. Perch&#xE9; il mugnaio
        era un uomo libero, libero di lavorare come e quanto voleva, senza dover
        rendere ragione del proprio operato a nessun altro, fuorch&#xE9; a s&#xE9;
        stesso e alla famiglia; un anticipatore dei tempi, el murn&#xE9;, spesso
        controcorrente, romantico individualista.<br>
        <br>
        I MULINI DI PESCHIERA BORROMEO<br>
        Dopo questa lunga premessa, entriamo finalmente nel vivo del racconto.
        Immaginiamo di calarci nel nostro ambiente, di andare zig-zagando alla
        ricerca degli impianti molitori, &quot;le antiche vie del lavoro&quot;:
        il viaggio ci far&#xE0; scoprire, magari appena dietro l&apos;angolo di casa,
        una realt&#xE0; insospettata, tracce di un passato pi&#xF9; o meno
        remoto, degno di attenzione e rispetto; quando fra spruzzi d&apos;acqua, cigol&#xEC;o
        di ruote, polvere e farina, i mulini cantavano, i mulini vivevano.<br>
        Il territorio preso in considerazione &#xE8; quello del Comune di Peschiera
        Borromeo (contava una ventina di mulini), al quale per ragioni di contiguit&#xE0;
        e completezza abbiamo aggiunto Mediglia e Pantigliate (rispettivamente
        15 e 4 mulini), trattate per sommi capi.<br>
        <br>
        LINATE, IL PAESE DEI MULINI<br>
        Cominciamo il giro dalla frazione di Linate, luogo ideale per l&apos;insediamento
        dei mulini, grazie al Lambro. Di qua e di l&#xE0; dal fiume, gi&#xE0;
        nel Medioevo troviamo un assembramento tale, di impianti molitori, da
        destare meraviglia. In paese s&apos;&#xE8; raggiunto il numero di cinque,
        a ridosso delle rogge Gibellina e Cornice. Un sesto, il Molinetto di Santa
        Corona, stava a nord; un altro ancora presso l&apos;attuale cascina Topicco.
        Quasi tutti costruiti dai frati Umiliati, che a Linate avevano un convento.<br>
        Di questi mulini &#xE8; giunto sino a noi quello soprannominato del
        Farinazzo, di cui si hanno notizie certe dal 1400; nel 1722 dispone di
        tre ruote e viene cos&#xEC; definito: molino, molazza e torchio d&apos;olio.<br>
        Una vera industria nel 1834 si insedi&#xF2; al Farinazzo e negli altri
        mulini linatesi. Si trattava addirittura del primo esperimento in Italia
        di filatura meccanica della lana, con successiva fase di tessitura: ben
        150 gli operai impiegati; costose macchine tessili importate dall&apos;estero,
        funzionanti idraulicamente. Per cause diverse, tale ditta chiuse i battenti
        nel 1845. Le macine tornarono quindi a far sentire il loro ron-ron per
        altre decine d&apos;anni. Pampuri si chiamava il mugnaio, capostipite di una
        famiglia giunta quasi fino a noi.<br>
        Nuovo dietro-front nel 1930: arriva Marino Gripia e vi impianta una lavanderia
        meccanica; el rudun pompa l&apos;acqua, muove un grosso cilindro per lavare
        i panni e la centrifuga. Nel 1979 la grande, secolare ruota in ferro (6
        metri di diametro per uno di profondit&#xE0;) va definitivamente in
        pensione, senza per&#xF2; essere eliminata. Il fabbricato, dopo ristrutturazione,
        diventa di l&#xEC; a tre anni l&apos;Hotel Vecchio Mulino.<br>
        Sempre in territorio di Linate, cio&#xE8; alla cascina Boscana, nel
        1945 fu realizzato un mulino molto singolare: la ruota idraulica produceva
        energia elettrica per l&apos;azienda agricola.<br>
        <br>
        MEZZATE<br>
        Da Linate spostiamoci verso Mezzate. Poco al di sotto del sentiero campestre
        che collegava i due paeselli, all&apos;altezza di Canzo gi&#xE0; nel 1600
        &#xE8; segnalato il Molinetto di Mezzate, sulla roggia Lirone. Le carte
        catastali del secolo successivo indicano un&apos;appartenenza ai Conti Corio
        di Milano, specificandone le caratteristiche: &quot;molino e pila&quot;;
        quindi l&#xEC; gli impianti erano duplici, polifunzionali, per grano
        e riso.<br>
        Esistevano altri mulini a Mezzate? Parrebbe di no, in quanto le carte
        d&apos;archivio a noi note non ne fanno parola. Senonch&#xE9;, se ci incamminiamo
        sulla stradina per Longhignana, alla cascina S.Maria del Bosco scopriamo
        due grosse macine dall&apos;aria vetusta, murate nella parete dell&apos;edificio
        pi&#xF9; antico, visibilissime dalla via.<br>
        Ciascuna di esse dovrebbe pesare 3-4 quintali. Per quale ragione sono
        state portate in cascina? Soltanto per abbellire quella parete, allorch&#xE9;
        si costru&#xEC; la casa? Con quel che pesano, stentiamo a crederlo.
        Prima di finire... con le spalle al muro, quelle mole a S.Maria del Bosco
        devono aver lavorato sodo, grazie ad una ruota idraulica ubicata dove
        adesso c&apos;&#xE8; l&apos;ex stalla, lamb&#xEC;ta dalla roggia Vitaliana.<br>
        <br>
        LONGHIGNANA E SAN BOVIO<br>
        Il riciclaggio delle mole a fini para-edilizi trova conferma al castello
        di Longhignana; vicino al negozietto di generi alimentari se ne pu&#xF2;
        vedere una, sprofondata nella muraglia. Per certe particolarit&#xE0;
        sembra ultra millenaria.<br>
        Dov&apos;era il mulino? A fine Cinquecento sta poco pi&#xF9; a nord del maniero,
        lungo il sentiero che porta alla cascina San Felice, a cavallo del fontanile
        Borromeo. Testimoni oculari dicono che in occasione delle periodiche spazzature
        dell&apos;asta del canale, a monte e a valle della chiusa, l&apos;acqua veniva deviata
        altrove; con le reti e annaspando sul fondo si tirava su una caterva di
        pesci, venduti alla vicina Trattoria dei Cacciatori.<br>
        Le carte catastali settecentesche segnalano due ruote, rispettivamente
        per il grano ed il riso. Fu raso al suolo quando si costru&#xEC; il
        nuovo quartiere residenziale di San Felice.<br>
        Se ogni villaggio aveva il proprio mulino, San Bovio non faceva eccezione.
        Si specchiava nelle chiare e fresche acque della roggia Mirabella, a met&#xE0;
        strada tra la chiesa e la cascina Vismara, dove adesso c&apos;&#xE8; la cava
        Concrete. Raccontano, i vecchi del posto sopra menzionati, che il fabbricato
        convisse per un certo periodo con il lago artificiale che gli cresceva
        intorno, finch&#xE9; un giorno le draghe, impietose, ne aggredirono
        il basamento, determinando il crollo dell&apos;edificio.<br>
        <br>
        FIORANO - FORNACE<br>
        </font><font face="Verdana, Arial, Helvetica, sans-serif" size="1">Localit&#xE0;
        tra le pi&#xF9; antiche del Comune, Fiorano, al centro di una terra
        pingue e benedetta. C&apos;era la chiesa e c&apos;era il mulino, minuscola casetta
        all&apos;estremit&#xE0; nord dell&apos;abitato: &quot;Sito di molino e pista da
        riso&quot; (1722), ceduto in affitto dai Conti Borromeo proprietari dell&apos;intera
        possessione. Tale edificio resiste ancora, per quanto diroccato, lungo
        una roggia che - guarda caso! - si chiama Molina.<br>
        Verso il 1918 palmenti e molazza lasciarono il posto ad un essiccatoio
        marca Cattaneo, tuttora presente: tramite un ventilatore messo in moto
        dalla solita ruota idraulica, l&apos;aria calda prodotta da una specie di stufa
        veniva soffiata di volta in volta sopra a frumento, mais, riso, stesi
        su ripiani mobili; dopo questo trattamento i cereali potevano essere immagazzinati
        senza pericolo di ammuffire.<br>
        Da un mulino all&apos;altro. Anticamente alla cascina Fornace si cuocevano
        mattoni e tegole, adoperando l&apos;argilla scavata nei campi circostanti.
        Pi&#xF9; in qua negli anni, a questa attivit&#xE0; artigianale e industriale
        se ne affiancarono di nuove, di eguale importanza. Troviamo infatti, all&apos;interno
        del fabbricato settentrionale, contiguo alla cas&#xE8;ra del formaggio,
        un &quot;Molino e pista da riso&quot; (1722), serviti da idonea roggia.<br>
        </font> <br>
        <font face="Verdana, Arial, Helvetica, sans-serif" size="1">ZELOFOROMAGNO<br>
        Nel centro di Zelo, in quella che &#xE8; stata la residenza di campagna
        di Gaspare Visconti, il poeta pi&#xF9; acclamato della Corte Sforzesca,
        esisteva un mulino: pi&#xF9; esattamente nell&apos;ala orientale, dopo il
        magnifico colonnato quattrocentesco.<br>
        A met&#xE0; Settecento, proprietario dell&apos;intero caseggiato risultava
        il marchese Giulio Antonio Lucini. Come di consueto, anch&apos;egli non gestiva
        in proprio il mulino, ma preferiva darlo in affitto. Al mugnaio il lavoro
        non mancava, perch&#xE9; quell&apos;impianto, adacquato dalla roggia Molina,
        svolgeva contemporaneamente due funzioni: macinava grano e brillava il
        riso.<br>
        Fu cos&#xEC; per molto tempo, fino al momento in cui, nei primi decenni
        del nostro secolo, mutate esigenze economiche e produttive consigliarono
        di sostituire gli impianti molitori con un piccolo essiccatoio meccanico,
        collegato alla ruota idraulica, che i pi&#xF9; anziani ricordano in
        attivit&#xE0;.<br>
        <br>
        BRUSADA - BETTOLA: OSTERIE E MULINI<br>
        E&apos; rimasta famosa, la Brusada, per l&apos;omonima antica osteria: fino a vent&apos;anni
        fa richiamava clienti per un raggio di decine di chilometri. Ma anche
        il suo mulino godeva di ottima considerazione, perch&#xE9; lavorava
        grano e riso come pochi sapevano fare. Sorgeva all&apos;entrata della cascina,
        alimentato dalla roggia Fontanin; cess&#xF2; di vivere sullo scorcio
        del secolo passato, con dispiacere di molti. Il fabbricato non venne demolito,
        bens&#xEC; inglobato in altri, in modo da formare una lunga ininterrotta
        teoria di case sul lato nord del cascinale.<br>
        Come noto, Bettola si chiama cos&#xEC; in virt&#xF9; dell&apos;osteria,
        situata dai tempi degli antichi romani ai margini della vecchia Paullese;
        il villaggio vero e proprio distava qualche centinaio di metri: Biassano,
        e come biglietto da visita esibiva all&apos;entrata occidentale un &quot;molino
        e pista da riso munito di due ruote&quot; (1722), fatte girare dalle acque
        di un ramo sussidiario della roggia Vitaliana. Sopravvisse, pare, fin
        verso il 1920.<br>
        <br>
        LA PILA DEL CASTELLO<br>
        Mormora il ruscello fuori casa; gracidano le rane; cinguett&#xEC;o di
        uccelli; stormir di fronde. Ma dove siamo? Dov&apos;&#xE8; quest&apos;Eden? Rispondere
        non &#xE8; poi cos&#xEC; difficile: ci troviamo nel cuore verde di
        Peschiera, a pochi passi dal castello Borromeo, sull&apos;uscio di uno degli
        edifici che gli fanno corona a mezzogiorno.<br>
        E&apos; il vecchio mulino, meglio conosciuto come la pila, perch&#xE9; qui
        si pelava il riso; difatti all&apos;interno, adattata a basamento per il camino,
        vedi una grossa pietra squadrata solcata da cerchio, sopra alla quale
        ruotava la mola verticale, sminuzzando pula e lolla, gli strati corticali
        del chicco.<br>
        Sulle mappe catastali del 1722 questo fabbricato non compare; c&apos;&#xE8;
        al contrario su una carta topografica del 1833. Inton&#xF2; la sua nenia,
        la pila, fino ai primi anni del nostro secolo, in seguito i proprietari
        dell&apos;epoca, Besostri, la trasformarono in abitazione (nel 1926 torn&#xF2;
        ai Conti Borromeo).<br>
        La ruota idraulica dev&apos;essere sempre stata in legno, con un diametro di
        circa 4 metri, come si arguisce misurando le tracce lasciate sulla facciata
        del mulino, sotto il portico. Con la dismissione della pila, della ruota
        s&apos;&#xE8; fatto legna da ardere; le macine, due, sono invece finite nel
        giardino del castello, a fini ornamentali.<br>
        <br>
        MULINI NEL CASTELLO<br>
        Elemento tipico del paesaggio lombardo, il mulino ad acqua: come tale
        figura in moltissimi dipinti antichi e moderni, realistici o di fantasia,
        a far da sfondo a personaggi pi&#xF9; o meno importanti, ovvero come
        protagonista della rappresentazione pittorica.<br>
        Cos&#xEC; accade per esempio nel castello di Peschiera Borromeo; tra
        gli affreschi che ricoprono le pareti delle sale visitabili, si notano
        facilmente tre mulini in primo piano, ma non &#xE8; escluso che un esame
        pi&#xF9; attento consenta di scoprirne altri, specie nelle zone sfumate
        in lontananza, che la patina del tempo, la perdita di vivacit&#xE0;
        nei colori, hanno reso di difficile lettura.<br>
        Questi tre mulini occupano spazi importanti: uno sta nel salone principale,
        sopra alla porta d&apos;entrata; il secondo, nella stanza che segue, riempie
        quasi completamente una parete; cos&#xEC; dicasi del terzo, l&apos;immagine
        pi&#xF9; bella e nitida del trio, in una sala successiva.<br>
        Ciascuno di essi mette in mostra una grossa ruota idraulica (quello di
        mezzo, addirittura una coppia di ruote gemelle appaiate); presumibilmente
        si tratta di soggetti non ripresi dal vero, bens&#xEC; di modelli ideali,
        funzionali e pertinenti tuttavia con il contesto paesaggistico nel quale
        sono inseriti, segnato da dolci colline, pianure, boschi e corsi d&apos;acqua,
        castelli e paesi.<br>
        L&apos;epoca di realizzazione di questi tre soggetti &#xE8; compresa forse
        nell&apos;arco di un secolo o poco pi&#xF9;, tra l&apos;ultimo quarto del &apos;500
        e la fine del Seicento.<br>
        <br>
        MULINI DEI DINTORNI<br>
        Come Peschiera Borromeo, anche Mediglia era terra di mulini: &#xE8;
        arrivata a contarne 15, poco meno del nostro Comune. Di seguito diamo
        l&apos;elenco con relative caratteristiche, iniziando da nord-ovest e procedendo
        grosso modo in senso orario.<br>
        Pila da riso alla cascina Strepada; mulino da grano a Robbiano; mulino
        di Bruzzano; mulino con pila alla Canova; tre impianti polifunzionali
        sorgevano a Gavazzo e vicinanze: sito di molazza per macinare bulla e
        linosa, mulino e pila da riso, casa con mulino e pila. Sulla strada Cerca,
        all&apos;altezza di Bustighera: mulino, pila e torchio d&apos;oglio; mulino e pila
        a Molinazzo; due impianti alla cascina Borgonovo: mulino, e poi casa con
        pista da riso; due folle alla Maiocca; mulino e molazza, pi&#xF9; molino
        detto del Torchio, alla cascina Resica.<br>
        Solo pochissimi di questi impianti sopravvivono: meritano senz&apos;altro una
        visita quello di Robbiano, ottocentesco, e l&apos;altro pi&#xF9; antico del
        Molinazzo, poich&#xE9; conservano praticamente intatti tutti i macchinari.
        Varrebbe davvero la pena di adibirli a museo, tanto sono belli e interessanti.<br>
        Se da Mediglia ci spostiamo a Pantigliate, dobbiamo fare una capatina
        al vecchio mulino della cascina Riva, altrimenti denominato &quot;di Sotto&quot;.
        Si tratta di un vero gioiellino, impolverato per&#xF2; integro (salvo
        la ruota idraulica in legno, distrutta quando si tombin&#xF2; la roggia
        adacquatrice C&#xE0;lchera).<br>
        Il suo futuro &#xE8; roseo: l&apos;Amministrazione Civica del vicino Comune
        molto saggiamente ha deciso di farlo restaurare a scopi museali e didattici;
        ottima scelta, da premiare con un encomio solenne.<br>
        Altri tre mulini c&apos;erano ai primi del Settecento a Pantigliate: quello
        &quot;di Sopra&quot;, con coppia di ruote idrauliche per grano e riso,
        tuttora esistente ma trasformato in... canile consorziale; seguivano infine
        due pile da riso, rispettivamente alla cascina Roverbella e in un luogo
        sud-orientale del Comune, non meglio localizzato, entrambe scomparse.<br>
        <br>
        MUGNAI DEL DUEMILA<br>
        Non &#xE8; un mulino antico, tutt&apos;altro, eppure ci sembra doveroso segnalarlo,
        in conclusione, giacch&#xE9; nella zona &#xE8; l&apos;unico ancora in attivit&#xE0;,
        il solo rimasto a testimoniare dal vivo una lunga tradizione peschierese,
        nel settore molitorio.<br>
        Tanto pi&#xF9; che chi lo gestisce ha fatto la gavetta, fin da ragazzo,
        in un mulino vecchia maniera (sull&apos;altra riva del Lambro, a Gavazzo),
        figlio di un mugnaio che a sua volta aveva ereditato il mestiere dal padre
        e dal nonno.<br>
        Va orgoglioso del proprio mulino, il signor Modesto Colnaghi; dal 1962
        &#xE8; a Canzo, via IV Novembre. Gli impianti sono modernissimi, elettrici,
        automatici; macinano mais ed orzo per farne... pastura per pesci, esportata
        in tutto il mondo.<br>
        Fuori nel giardino, due macine in pietra, cimeli di un passato glorioso.
        Come gli avi, anche il mugnaio Modesto ha trasmesso al primogenito Luigi
        la professione. E&apos; una ruota che gira; a Peschiera Borromeo, alle soglie
        del Duemila, la storia dei mulini continua...</font></p>
    </td>
    <td width="2%" valign="top" align="left"></td>
    <td width="20%" valign="top" align="left" bgcolor="#FFFFFF">
      <p><font face="Verdana, Arial, Helvetica, sans-serif" size="1">per gentile
        concessione dell&apos;Autore, che ancora una volta ringraziamo sinceramente<br>
        <br>
        Testi di Sergio Leondi<br>
        Propriet&#xE0; letteraria e artistica riservata all&apos;Autore<br>
        Impaginazione di Daniele Bertoni<br>
        Fotografie: Sergio Leondi, Paolo A. Pinter</font></p>
      <p><font face="Verdana, Arial, Helvetica, sans-serif" size="1">&#xA9; Copyright
        1998 by: Comune di Peschiera Borromeo (Milano)<br>
        Stampato in Italia - Printed in Italy by:<br>
        Inchiostro Arti Grafiche - Gorgonzola<br>
        Aprile 1998<br>
        </font></p>
      <p><font face="Verdana, Arial, Helvetica, sans-serif" size="1"><br>
        <br>
        </font>
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>
    </p></td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="100%">
      <hr noshade="" size="1">

    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)"><font color="#0000FF">webmaster@aczivido.net</font></a></font></small></p>
</body>

</html>

