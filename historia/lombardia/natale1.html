<html>
<head>
<meta name="GENERATOR" content="Microsoft FrontPage 3.0">
<title>Mauro Natale 1</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Magnificenza
        e ragione: la pittura a Milano al tempo di Francesco e di Galeazzo Maria
        Sforza</font><br>
        <font face="Verdana, Arial, Helvetica, sans-serif" size="1">di
        Mauro Natale</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font>
    </p></td>
  </tr>
  <tr>
    <td width="78%" valign="top" align="left"><font face="Verdana" size="1">
      <p align="JUSTIFY"><br>
        <font face="Verdana, Arial, Helvetica, sans-serif">Dopo vari contrordini,
        abboccamenti e una messa a punto accurata dei costumi e del cerimoniale,
        Francesco Sforza entrava solennemente in Milano il 22 marzo 1450. Il condottiero
        vittorioso avrebbe dovuto compiere il tragitto tra Porta Ticinese e il
        centro della citt&#xE0; seduto su di un carro trionfale, ma lo Sforza
        rinunci&#xF2; al monumentale apparato (&quot;superstitione di re&quot;,
        avrebbe affermato) accettando invece di cavalcare sotto un baldacchino
        di seta bianca trapunta d&apos;oro. Nella piazza dell&apos;Arengo, su di un palco
        allestito di fronte alla facciata del Duomo ancora in costruzione, il
        duca aveva indossato il clamide bianco intessuto di ermellino, ricevuto
        dalle mani &quot;dei pi&#xF9; illustri cittadini&quot;, la berretta,
        lo scettro, lo stendardo inquartato, il sigillo, la spada (Colombo, 1905).
        Non si sono conservati ricordi visivi dello sfarzoso corteo (la medaglia
        che ritrae Francesco Sforza e il suo ingresso trionfale risale al 1488
        circa e trasfigura l&apos;avvenimento come un episodio di storia antica: Welch,
        1995); le cronache contemporanee lasciano intendere tuttavia quali fossero
        le preoccupazioni dominanti, sul piano dell&apos;immagine, del nuovo duca:
        proporsi dopo gli anni travagliati della Repubblica Ambrosiana come il
        riconciliatore sociale, padre della patria, e al tempo stesso l&apos;erede
        legittimo della dinastia viscontea. La citt&#xE0; di Francesco Sforza
        si svilupper&#xE0; dunque nel segno della continuit&#xE0;; lo Sforza
        continuer&#xE0; la tradizione mecenatizia dei predecessori nei confronti
        della Chiesa e degli ordini mendicanti controllando i nuovi cantieri in
        modo diretto o tramite la presenza di uomini suoi nei consigli e nelle
        &quot;scuole dei deputati&quot; (Boucheron, 1998); anche la &quot;fabbrica&quot;
        del Duomo, che durante il breve periodo repubblicano aveva espresso gli
        interessi protezionistici dell&apos;aristocrazia cittadina (nel 1450 era stato
        collocato sull&apos;altare maggiore un Crocifisso in marmo dipinto affiancato
        dalle figure di Sant&apos;Ambrogio e della Libertas: Welch, 1992, 1995), fu
        investita dal nuovo potere.<br>
        Poco dopo il suo insediamento il duca ordin&#xF2; inoltre la costruzione
        del castello di Porta Giovia (I&#xB0; luglio 1450). L&apos;edificio che era
        diventato il simbolo della dissimulazione tirannica di Filippo Maria Visconti
        e di cui la Repubblica aveva incoraggiato lo smantellamento (vendite ai
        privati delle aree adiacenti, materiale di recupero offerto gratuitamente
        a chi si impegnava a estrarlo dalla fabbrica) fu trasformato in un cantiere
        colossale e divenne un centro di attrazione per gli architetti lombardi
        e forestieri. Qui giunse nel mese di settembre 1451, raccomandato dai
        medici, il fiorentino Antonio Averlino detto il Filarete incaricato di
        disegnare le torri dell&apos;edificio &quot;verso la citt&#xE0;&quot;. Possente
        struttura difensiva inserita nel tracciato delle fortificazioni, il Castello
        era stato in effetti destinato pi&#xF9; a controllare l&apos;agglomerato
        urbano che la campagna alle spalle. L&apos;idea di un&apos;architettura ornata proposta
        dal Filarete incontrer&#xE0; tuttavia resistenze tenaci. &quot;Ad ogni
        progetto del Fiorentino, le maestranze lombarde oppongono gli imperativi
        dell&apos;organizzazione del lavoro, dei finanziamenti, delle scadenze. malgrado
        il sostegno del duca e del suo segretario Cicco Simonetta, Filarete sar&#xE0;
        costretto a lasciare il cantiere nel giugno 1453. In fin dei conti, la
        torre ricostruita da Luca Beltrami alla fine dell&apos;Ottocento e che porta
        il nome di &quot;torre del Filarete&quot; deve ben poco all&apos;architetto
        fiorentino. La concezione militare del castello di Milano ha finito per
        prevalere sulle ambizioni architettoniche che in un primo momento sembrano
        aver tentato il duca. La nomina di Bartolomeo Gadio, compagno d&apos;armi di
        Francesco Sforza, il 19 novembre 1454 a commissario generale del cantiere
        sancisce definitivamente questa tendenza&quot; (Boucheron, 1998).<br>
        Almeno fino alla Pace di Lodi (9 aprile 1454), che consente alla citt&#xE0;
        un lento recupero economico e il consolidamento dell&apos;equilibrio sociale
        (i provvedimenti in favore delle &quot;arti&quot; seguono la grave crisi
        e l&apos;emigrazione artigiana del 1451: Catalano, 1956; Antoniazzi Villa,
        1986), le iniziative sforzesche si sviluppano soprattutto nel settore
        dell&apos;edilizia monumentale &quot;per rinforzare la difesa militare della
        citt&#xE0; e rinsaldare l&apos;immagine personale del duca&quot; (Bandera,
        1997). La produzione figurativa &#xE8; infatti oggetto di un persistente
        discredito nell&apos;ambiente della corte. Riprendendo un tema che contraddistingue
        l dibattito sulle arti durante tutto il corso del XV secolo, Francesco
        Filelfo (gi&#xE0; al servizio dei Visconti) evocher&#xE0; nel 1459
        la caducit&#xE0; de &quot;li superbi palagi et de tanti exquisiti edifitii
        fabricati con tanta expesa et leggiadria&quot; perch&#xE9; in passato
        &quot;vedemo tute queste fabriche et industrie corporale per spatio de
        tempo mancare, ruinare, venire an ulla&quot; (Resta, 1983). La letteratura
        encomiastica a Milano abbonda in elogi nei quali il duca appare come mecenate
        di &quot;homeni litterati, per le cui opere li glorisi facti de&apos; Signori
        oltra altri frutti rimanghano eterni&quot; (Costantino Lascaris, 1462,
        in Motta, 1893). Le lettere assicurano memoria duratura e la loro supremazia
        sulle immagini rimarr&#xE0; intatta anche in quei casi in cui il progetto
        decorativo &#xE8; di notevole portata. Le diciotto figure affrescate
        sui pilastri della corte dell&apos;Arengo, che il Lomazzo (1584) ricorda come
        &quot;baroni armati&quot;, erano accompagnate da epigrammi composti dal
        Filelfo: un programma basato sulle immagini di guerrieri antichi e di
        dodici eroine del passato le cui biografie erano state rintracciate nell&apos;opera
        magna di Plutarco (Picci, 1907; Agosti, 1990; Cagliotti, 1994) secondo
        un gusto erudito e moraleggiante in quegli anni gi&#xE0; solidamente
        assestato (a Milano con il ciclo giottesco per Azzone Visconti, a Castiglione
        Olona con quello attribuito al Vecchietta per il cardinale Branda: Gilbert,
        1977; Bertelli, 1989). E&apos; difficile oggi immaginare quale fosse l&apos;impatto
        visivo di questa ideale genealogia cortese, indecifrabile senza il sussidio
        del testo scritto; ancora pi&#xF9; arduo evocare il metro stilistico
        delle immagini, anche se la presenza del nome di Bonifacio Bembo e della
        data 1461 (inscritti alla base di una delle figure: Bandera Bistoletti,
        1987) lega comunque il ciclo a una fase cruciale della pittura del gotico
        tardo il Lombardia. la partecipazione del Bembo alla decorazione affrescata
        dell&apos;Arengario si colloca infatti tra gli afreschi della cappella Cavalcab&#xF2;
        in Sant&apos;Agostino a Cremona (1447-1452 circa; Bandera Bistoletti, 1987)
        e la pala per l&apos;altare maggiore del Duomo cremonese (ultimata nel 1467,
        Cremona, Pinacoteca; Berlingeri-Tanzi, 1992); non &#xE8; escluso che
        nelle classiche figure milanesi gi&#xE0; affiorasse la conoscenza di
        una nuova ragione visiva che forse Bonifacio aveva conosciuto tramite
        il fratello Benedetto (il polittico di Torchiara di quest&apos;ultimo, 1462,
        oggi al Castello Sforzesco di Milano, &#xE8; aggiornato sulle novit&#xE0;
        ferraresi elaborate nello Studiolo di belfiore) (Tanzi, 1997).<br>
        La rarit&#xE0; dei documenti visivi superstiti rende estremamente problematico,
        forse vano, tentare di ricostruire il tessuto figurativo di questo momento;
        la revisione globale della documentazione archivistica e dei dati amministrativi
        della corte operata dagli storici in tempi recenti (Lubkin, 1994; Welch,
        1995; Boucheron, 1998) consente tuttavia di intravvedere almeno alcune
        linee di forza della politica culturale dei primi anni di governo di Francesco
        Sforza: La strategia diplomatica del condottiero sembra in effetti incidere
        pesantemente anche sulle scelte nel campo delle arti; la vicenda della
        costruzione dell&apos;Ospedale maggiore, primo segno forte del &quot;buon governo&quot;
        del duca, &#xE8; da questo punto di vista esemplare: il modello del
        nuovo edificio, lungamente pensato sotto il profilo istituzionale, organizzativo
        e architettonico, verr&#xE0; infatti da Firenze (saranno eseguiti i
        rilievi dell&apos;ospedale di Santa Maria Nuova e di quello senese di Santa
        Maria della Scala) dove Cosimo de&apos; Medici sar&#xE0; personalmente implicato
        nel progetto. Fiorentino sar&#xE0; l&apos;architetto prescelto, fiorentino
        era anche quel &quot;maestro che oggi non ha pari&quot; (molto probabilmente
        Bernardo Rossellino) che Cosimo suggeriva all&apos;alleato lombardo (1456:
        Leverotti, 1981); il Filarete sar&#xE0; imposto dal duca al consiglio
        dell&apos;Ospedale malgrado le forti resistenze locali. Francesco Sforza ha
        dunque un ruolo attivo nell&apos;importare a Milano il nuovo vocabolario stilistico
        toscano, messo in opera in un edificio che si voleva &quot;bello, acconcio
        e pi&#xF9; ordinato sia possibile&quot; (Filarete, 1458-1464, ed.1972):
        un prototipo di intelligenza architettonica destinato a divenire a sua
        volta modello insuperabile.<br>
        Anche dal punto di vista linguistico, l&apos;impresa dell&apos;Ospedale &#xE8;
        difficile da sottovalutare, non solo perch&#xE9; essa rappresenta la
        pi&#xF9; compiuta espressione di &quot;concezione lombarda e progetto
        toscano&quot; (secondo una felice definizione di Carlo Bertelli, 1989)
        ma anche perch&#xE9; fu il luogo, in anni molto alti per la storia dell&apos;arte
        lombarda, di alcuni incontri fecondi (Agosti, 1990). Il repertorio dei
        motivi decorativi in terracotta (fregi marcapiano, cornici architettoniche,
        medaglioni con busti a tutto tondo) nelle sezioni che sono sopravvissute
        costituisce una testimonianza fondamentale della diffusione di un apparato
        ornamentale in cui coesistono motivi all&apos;antica (probabilmente di origine
        fiorentina) e temi propri della tradizione padana (Maggi-Nasoni, 1983).
        Per quanto concerne le presenze pittoriche, l&apos;indagine deve invece affidarsi
        esclusivamente ai dati d&apos;archivio e alle testimonianze letterarie, ma
        anche questa traccia, per quanto esile, restituisce al cantiere un ruolo
        centrale. lavorano infatti per l&apos;ospedale Gottardo Scotti (nel 1462 esegue
        per l&apos;altare della crociera centrale una preziosa immagine della Vergine:
        Pecchiai, 1927) che conosciamo in una fase pi&#xF9; tarda e con luminose
        aperture transpadane nel trittico della &quot;Madonna della Misericordia&quot;,
        oggi al Poldi Pezzoli (Natale, 1982a); a una data cos&#xEC; precoce
        le esperienze pierfrancescane del pittore piacentino dovevano essere ancora
        in gestazione e non &#xE8; impossibile che esse siano state innescate
        da Baldassare d&apos;Este, pittore &quot;ricercatissimo in corte, come alternativa
        a Bonifacio Bembo e al Foppa in via di affermazione&quot; (Romano, in
        &quot;Zenale e Leonardo&quot;, 1982). L&apos;artista emiliano (che i documenti
        ferraresi del 1469-1474 dicono attivo quasi esclusivamente come ritrattista:
        Venturi, 1884) nello stesso anno in cui esegue a Milano il ritratto del
        conte Giovanni Borromeo (1466: Biscaro, 1914) lavora come pittore per
        un altare della chiesa dell&apos;Ospedale, con una misura espressiva forse
        gi&#xE0; segnata dagli artifici dei maestri dello Studiolo di Leonello
        d&apos;Este a Ferrara, ma non ancora assestata su quella maniera altezzosa
        che contraddistingue il &quot;Ritratto di Borso d&apos;Este&quot; del Castello
        Sforzesco di Milano (Benati, in &quot;Le muse e il principe, 1991). I
        due ritratti su tela di Francesco Sforza e di Bianca Maria Visconti gi&#xE0;
        nel Duomo di Monza (Milano, Pinacoteca di Brera), pi&#xF9; applicati
        e pianamente descrittivi, forse costituiscono (come gi&#xE0; &#xE8;
        stato suggerito, ma con altre conclusioni sul piano attributivo e della
        datazione, dalla Bandera, in &quot;Le muse e il principe, 1991) il ricordo
        pi&#xF9; attendibile di questa fase figurativa.<br>
        <br>
        </font>
      </p></font></td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p>&#xA0;</p>
      <p><br>
        <br>
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p><font face="Verdana, Arial, Helvetica, sans-serif" size="1"><a href="natale2.html">pagina
        successiva</a></font>
    </p></td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%">
      <p><small><font face="Verdana, Arial, Helvetica, sans-serif" size="1">da
        &quot;Pittura a Milano, Rinascimento e Manierismo&quot; 1998, Cariplo,
        Milano - Ed. Arti Grafiche Amilcare Pizzi</font></small></p>
    </td>
    <td width="22%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
