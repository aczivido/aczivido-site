<html>
<head>
<meta name="GENERATOR" content="Microsoft FrontPage 3.0">
<title>Mauro Natale 2</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Magnificenza
        e ragione: la pittura a Milano al tempo di Francesco e di Galeazzo Maria
        Sforza</font><br>
        <font face="Verdana, Arial, Helvetica, sans-serif" size="1">di
        Mauro Natale</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font>
    </p></td>
  </tr>
  <tr>
    <td width="78%" valign="top" align="left"><font face="Verdana, Arial, Helvetica, sans-serif" size="1">
      <p align="JUSTIFY"><br>
        Al grande meraviglioso edificio cittadino &#xE8; legato il nome di Vincenzo
        Foppa. Il duca aveva infatti voluto che sulle pareti del portico della
        corte centrale &quot;si commemorasse e rappresentasse il modo e l&apos;ordine
        che fu fatto alla edificazione d&apos;esso in dipintura&quot;: da un lato il
        quartiere demolito sull&apos;area del quale sarebbe stato costruito l&apos;Ospedale
        (con &quot;le ruine di quelli casamenti, cio&#xE8; pietre, ferramenti
        e legname&quot;) (Filarete, 1458-1464, ed. 1972); dall&apos;altro la solenne
        cerimonia della fondazione (4 aprile 1457) con l&apos;arcivescovo e &quot;tutta
        la chericia&quot;, gli ambasciatori, gli invitati d&apos;onore, il popolo e
        naturalmente Francesco Sforza e famiglia: due tipi di immagini tratte
        in varia misura &quot;dal naturale&quot; la cui esecuzione fu affidata
        al Foppa; &quot;per non essersi trovato in que&apos; paesi - aggiunse con sufficienza
        il Vasari - miglior maestro&quot; (1568). Lo storico aretino, che si rec&#xF2;
        di persona a Milano forse solo nel 1566 (G.Agosti, 1998), non poteva ignorare
        che nelle pagine del &quot;Trattato&quot; del Filarete (1458-1464 circa)
        &quot;Vincenzo bresciano&quot; era stato menzionato tra i migliori frescanti
        del momento, accanto a Filippo Lippi, Piero della Francesca, Andrea Mantegna,
        Cosm&#xE8; Tura. Nella prospettiva cortigiana che domina il &quot;Trattato&quot;
        questa rassegna di nomi suona pi&#xF9; come un elogio delle scelte della
        committenza signorile che come una graduatoria di merito. Attorno al 1462-1463
        (anno probabile dell&apos;intervento dell&apos;artista) il pittore &#xE8; dunque
        gi&#xE0; percepito come titolare di una posizione di prestigio ottenuta
        forse proprio grazie a questa perduta raffigurazione, da immaginare come
        una tenuta visiva equidistante tra quella del regale corteo dei Magi di
        Gentile da Fabriano (Firenze, Uffizi) e la Sagra di consacrazione della
        chiesa del Carmine di Masaccio (con un &quot;infinito numero di cittadini
        in mantello &#x2026; come se fussero vivi&quot;: Vasari, 1568), anch&apos;essa
        perduta<br>
        Sulla soglia dei trent&apos;anni (il Foppa nasce a Brescia probabilmente nel
        1427-1430) il pittore bresciano &#xE8; un artista dalla formazione gi&#xE0;
        in gran parte compiuta e con un rapporto professionale con la corte sforzesca
        ormai consolidato (nel 1461 Francesco Sforza lo presenta al doge della
        Repubblica genovese come &quot;sua arte &#x2026; valde peritus&quot;: Ffoulkes-Maiocchi,
        1909). La &quot;Crocefissione&quot; dell&apos;Accademia Carrara di Bergamo
        &#xE8; l&apos;unica opera firmata e datata (1456: la lettura dell&apos;anno in
        cifre romane &#xE8; stata oggetto, in passato e in tempi recenti, di
        varie interpretazioni che una ricognizione dello stato di conservazione
        del dipinto sembra escludere: Ffoulkes-Maiocchi, 1909; Agosti, 1997; Romano,
        1998) di questa prima fase produttiva in cui l&apos;artista dimostra di controllare
        in modo energico e molto personale il naturalismo goticizzante di area
        veneta (Gentile da Fabriano, Jacopo Bellini, Pisanello), il nuovo ordine
        architettonico e prospettico dei fiorentini e il valore unificante della
        luce, che nel piccolo capolavoro bergamasco lega in un&apos;unica dimensione
        espressiva figure, edifici, paesaggio. Parte dei riferimenti figurativi
        che qui affiorano erano a disposizione sul posto (il ciclo perduto di
        Gentile per il Broletto di Brescia, l&apos;Annunciazione del Bellini in Sant&apos;Alessandro),
        altri dovevano essere colti altrove: la mappa della formazione culturale
        del Foppa include centri come Padova, Firenze e Genova senza che sia possibile
        tuttavia per il momento ristabilire con precisione modi e sequenza dei
        suoi viaggi di lavoro. All&apos;inizio del settimo decennio, dopo un significativo
        soggiorno genovese (Alizeri, 1870-1880, II, 1873) e con il domicilio ormai
        fissato da anni (1456) nella citt&#xE0; ducale di Pavia, il Foppa &#xE8;
        comunque pittore designato dei cantieri &quot;toscani&quot; in Milano:
        l&apos;Ospedale Maggiore, di cui gi&#xE0; si &#xE8; detto, il palazzo del
        Banco dei Medici e la cappella fatta erigere in Sant&apos;Eustorgio dal titolare
        della succursale milanese del Banco (aperta nel 1452 a consolidamento
        di un&apos;alleanza politica), Pigello Portinari.<br>
        Nonostante il carattere insolito e la variet&#xE0; esorbitante della
        decorazione fittile, il palazzo mediceo (edificato non senza difficolt&#xE0;
        su di un&apos;area donata dallo Sforza: se ne fa cenno in almeno ottantacinque
        lettere del carteggio Portinari-Medici, tra il 1455 e il 1468: Ffoulkes-Maiocchi,
        1909) appariva ancora all&apos;inizio del Cinquecento come &quot;la pi&#xF9;
        bella casa di Milano&quot; (Michiel, 1521-1543, ed. 1884); sulla scia
        del Vasari, il progetto &#xE8; stato a lungo riferito a Michelozzo ma
        &#xE8; molto probabile che il Filarete, che nel suo &quot;Trattato&quot;
        dedica all&apos;edificio una lunga descrizione e un disegno, vi abbia avuto
        un ruolo determinante. L&apos;esiguit&#xE0; della via sulla quale si affacciava
        l&apos;edificio (oggi appare una struttura spolpata di cui sopravvivono alcuni
        lacerti) giustifica in qualche modo il rilievo particolare attribuito
        al cortile e al portale principale con le immagini di Francesco Sforza,
        Bianca Maria Visconti e &quot;altre varie figure&quot; (Filarete, 1458-1464,
        ed. 1972) (conservato al Castello Sforzesco). Sulla parete del cortile
        interno e della loggia verso il giardino, dove si sviluppava un complesso
        programma decorativo intriso di motivi antichi: temi astrologici, pianeti
        e segni zodiacali, le fatiche d&apos;Ercole e le imprese di Francesco Sforza
        e di Cosimo de&apos; Medici, le immagini di otto imperatori romani completate
        dal &quot;simulacro dello illustrissimo Francesco Sforza e della illustrissima
        sua Madonna e figliuoli&quot; (Filarete, 1458-1464, ed. 1972). E&apos; difficile
        credere che il Foppa da solo assumesse la responsabilit&#xE0; di un
        ciclo tanto vasto che peraltro al tempo in cui scriveva l&apos;Averlino rimaneva
        in gran parte solo un progetto; la mano del Foppa si riconosce comunque
        nel frammento di affresco staccato con &quot;Cicerone fanciullo che legge&quot;:
        un tema ispirato dalla &quot;Vita Ciceronis&quot; di Plutarco che dovette
        sembrare agli amatori ottocenteschi assai pi&#xF9; suggestivo di altri
        e che fu quindi salvato. Restano riconoscibili, in questo discreto capolavoro
        di urbanit&#xE0; letteraria e di buone maniere, il riferimento alla
        scultura classica nella posa del bambino e la chiara impostazione prospettica
        del pavimento, parallela a quella della pi&#xF9; antica &quot;Crocifissione&quot;
        bergamasca. Il prezioso frammento Wallace ha perso tuttavia ogni possibilit&#xE0;
        di collegamento visivo con l&apos;edificio che in origine lo ospitava (quasi
        certamente il porticato del cortile) ed &#xE8; quindi difficile recuperare
        quei valori illusionistici dell&apos;architettura dipinta che dovevano assicurare
        l&apos;integrazione dell&apos;immagine nello spazio costruito. E&apos; probabile comunque
        che gi&#xE0; in questo cantiere il Foppa perseguisse, come poi fece
        nella cappella Portinari, una sorta di complementarit&#xE0; dissonante
        tra le immagini e la struttura architettonica: una nuova misura capace
        di contenere vocabolari diversi (parlate vernacolari e il tono nobile
        della cultura classica) grazie all&apos;intelligenza e al rigore del progetto
        d&apos;insieme.<br>
        Non &#xE8; chiaro quale sia stato il ruolo della committenza in questo
        delicato processo ed &#xE8; difficile precisare se il Foppa sia, nei
        suoi anni migliori, il pittore dei &quot;fiorentini&quot; o l&apos;artista
        dei signori lombardi. Certo &#xE8; che quel &quot;mondo novo&quot; che
        stupiva a Firenze gli inviati di Francesco Sforza (&quot;A mi pare de
        essere in un mondo novo&quot; scriveva Niccol&#xF2; de&apos; Carissimi da
        Firenze al duca nel 1459: Agosti, 1990) prende forma ora anche sulle pareti
        della cappella Portinari. Fondata nel 1462, la cappella dedicata a San
        Pietro Martire fu costruita in tempi relativamente brevi se sei anni pi&#xF9;
        tardi, nel 1468, era &quot;finita di tutto ponto&quot; (Bugatti, XVI secolo).
        Quello che fu uno dei pi&#xF9; moderni cantieri milanesi (la novit&#xE0;
        architettonica del sacello &#xE8; tale nel contesto dell&apos;Italia settentrionale
        che esso fu fatto replicare a Perti, nell&apos;entroterra del Finale, dal cardinale
        Carlo Domenico del Carretto) &#xE8; singolarmente sprovvisto di documentazione
        storica e non deve meravigliare quindi se questa struttura a pianta centrale,
        pi&#xF9; che ispirata alla Sagrestia Vecchia del Brunelleschi in San
        Lorenzo, ha portato a lungo il nome dell&apos;architetto fiorentino Michelozzo.
        In realt&#xE0; anche in questo caso il carattere dell&apos;edificio, in cui
        la decorazione plastica e la rappresentazione pittorica assumono un ruolo
        fondamentale nella qualificazione dello spazio, &#xE8; sostanzialmente
        estraneo alla misura toscana. E&apos; quindi probabile che alla sua realizzazione
        sia stato chiamato un maestro legato alla tradizione locale. Alcuni storici
        hanno voluto riconoscere nella generosa distribuzione degli elementi ornamentali
        il segno della personalit&#xE0; del Filarete; altri hanno supposto che
        sia un intervenuto qui Guiniforte Solari, architetto presente anche in
        San Pietro in Gessate di cui i fratelli Portinari finanziarono l&apos;abside;
        un&apos;ultima ipotesi, cui va riconosciuto il merito di cogliere la stretta
        parentela stilistica tra le figure dipinte e gli angeli danzanti modellati
        in terracotta sul tamburo, &#xE8; a favore del Foppa (le varie proposte
        sono evocate dal Patetta, 1987). Il quesito &#xE8; destinato a rimanere
        per il momento irrisolto anche se pu&#xF2; essere utile rilevare che
        questo edificio ricco di riferimenti classici ha registrato, come sar&#xE0;
        il caso pi&#xF9; tardi e in proporzioni maggiori dell&apos;abside bramantesca
        di Santa Maria presso San Satiro, un successo pi&#xF9; vivo nel campo
        della pittura (il Foppa ne riproduce il profilo nel &quot;Compianto&quot;
        gi&#xE0; a Berlino) che in quello dell&apos;architettura.<br>
        La decorazione dipinta da Vincenzo Foppa sulla cupola, sui peducci della
        volta e sui quattro arconi (&quot;Il pittore fu Vincenzo vecchio in quella
        et&#xE0; raro&quot;: Bugatti, XVI secolo) risponde alla duplice funzione
        del sacello, destinato a ospitare la reliquia del capo del santo domenicano
        e ad accogliere il monumento funebre del suo fondatore, collocato al centro
        della cappella (Bernstein, 1981). Una singolare corrispondenza corre tra
        la sequenza iconografica e l&apos;evoluzione del linguaggio foppesco che si
        afferma rapidamente, dopo le prime battute in cui ancora affiorano citazioni
        e precisi riferimenti visivi, in piena autonomia: un linguaggio che dagli
        omaggi padovani nella parte alta della cappella si allarga in gamme cromatiche
        brillanti e schiarite, stemperando il tracciato del disegno e restituendo
        alla luce il ruolo centrale del racconto. Nelle scene sugli arconi il
        Foppa mette a punto una &quot;pittura di luce&quot; che richiama esperienze
        romane e fiorentine: gli affreschi della cappella Castiglioni in San Clemente
        a Roma, che il pittore bresciano sembra aver visto di persona, gli affreschi
        dell&apos;Angelico in San Marco a Firenze e forse quelli della cappella Paolina
        in Vaticano. Su tutti domina, tuttavia, il magistero di Masaccio, visto
        sulle pareti della Brancacci al Carmine di Firenze, e a Pisa (il polittico
        del Carmine, oggi smembrato), dove molto probabilmente il Foppa fu prima
        della conclusione dei lavori milanesi. Il pittore della cappella Portinari
        compie questi pensosi itinerari in una prospettiva quasi fuori del tempo,
        lontana dai richiami dell&apos;attualit&#xE0;. Come spiegare infatti, anche
        conoscendo i tempi lunghi che sempre hanno contraddistinto le imprese
        dell&apos;artista, la vicinanza di una &quot;Annunciazione masoliniana&quot;
        (dove giustamente Renata Cipriani, 1963, riconosceva anche ricordi tardogotici
        bembeschi) e di una &quot;Assunzione&quot; che legge la tradizione milanese
        alla luce delle prime opere bolognesi di Francesco del Cossa (a questo
        stesso momento risale la &quot;Madonna del libro&quot; del Castello Sforzesco
        a Milano). Poco pi&#xF9; avanti nel tempo, filtrano invenzioni e spunti
        che richiamano modelli trecenteschi (il monaco accovacciato sui gradini
        del pulpito del &quot;Miracolo della nube&quot; e la figura seduta sul
        parapetto del &quot;Miracolo della falsa Madonna&quot;) accanto a temi
        di una disarmante modernit&#xE0;, come quello del giovane appoggiato
        alla balaustra e sfiorato dalla luce, anzi dall&apos;ombra riflessa come solo
        un pittore settentrionale avrebbe potuto immaginare. &quot;Il particolare
        resta in modo precipuo sommerso nell&apos;insieme&quot; (Cipriani, 1963). La
        luce e il colore, per quanto schiariti, legano le cose: &quot;Il colore,
        dunque, che aveva dal Medio Evo in poi una bellezza per cos&#xEC; dire
        connaturata alla purezza e al pregio della materia pi&#xF9; scelta,
        una bellezza, insomma, gemmea ed elementare, ora attende l&apos;investitura
        volta per volta dal lume e dall&apos;ambiente. Ora, ecco, possono per la prima
        volta comparire in pittura il saio e la sargia, il legno e il muro, il
        colore dei materiali pi&#xF9; dimessi; il rosso pepe di mattoni lombardi
        e il bigio delle tonache dei certosini. Colori anticamente suntuosi non
        mancano: chi nega gli ori del Foppa? Ma chi non avverte che anch&apos;essi,
        evento capitale, smontando di fulgore, passano in valore e, dal grado
        sovrumano che avevano, discendono ad altro di verit&#xE0; e di momento,
        accanto agli altri compagni, mi si conceda, di ventura luminosa?&quot;
        (Longhi, 1929). La scena del &quot;Martirio di San Pietro&quot; rimarr&#xE0;
        a alungo legata al testo, virtuosamente manzoniano del Longhi (1929):
        &quot;Potreste cancellare queste figura &#x2026; e resterebbero ancora immobili
        e veri quel terreno calpesto, quel viottolo fra i tronchi, fatto per tutti
        ma a quest&apos;ora deserto, quel cascinale anonimo, quei monti declinanti
        sul cielo tenero, sul lago imbrunito: insomma una passeggiata il Lombardia&quot;.<br>
        I valori quasi neotrecenteschi della natura del Foppa non avranno un seguito
        se non nell&apos;opera del pittore stesso, fedele sino alla fine a quella formula
        abbreviata, forte e poco suggestiva, che consente di delineare il paesaggio
        con poche linee curve e di suggerire al tempo stesso l&apos;inesorabile vicinanza
        dell&apos;orizzonte. Lo stile compendiario del maestro, che da l&#xEC; a
        poco dominer&#xE0; la scena figurativa settentrionale (sigle e invenzioni
        foppesche condizionano alla fine dell&apos;ottavo decennio buona parte del
        territorio lombardo e della Liguria), sembra rimanere senza eco nei tempi
        brevissimi. Alcuni sondaggi producono tuttavia risultati sorprendenti,
        come &#xE8; il caso di Giovanni Ambrogio e di Cristofaro de&apos; Predis
        miniatori che all&apos;inizio degli anni Settanta sembrano essere tra i pi&#xF9;
        attenti osservatori del pittore bresciano (&quot;Libro d&apos;ore&quot; forse
        per Vitaliano Borromeo, 1474 circa, New York, Collezione Kraus; &quot;Libro
        d&apos;ore&quot;, 1476, Torino, Biblioteca Reale).<br>
        <br>

      </p></font>
      <p>
    </p></td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p>&#xA0;</p>
      <p><br>
        <br>
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p>&#xA0;
      </p><p><font face="Verdana, Arial, Helvetica, sans-serif" size="1"><a href="natale3.html">pagina
        successiva</a></font><br>
        <font face="Verdana, Arial, Helvetica, sans-serif" size="1"><a href="natale1.html">pagina
        precedente</a></font>
    </p></td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%">
      <p><small><font face="Verdana, Arial, Helvetica, sans-serif" size="1">da
        &quot;Pittura a Milano, Rinascimento e Manierismo&quot; 1998, Cariplo,
        Milano - Ed. Arti Grafiche Amilcare Pizzi</font></small></p>
    </td>
    <td width="22%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>

</html>

