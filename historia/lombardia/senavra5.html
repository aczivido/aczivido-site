<html>
<head>
<title>G. Gerosa Brichetto: Storia della Senavra</title>
<link href="/historia/historia.css" rel="stylesheet" type="text/css">
<style type="text/css">
<!--
.Stile1 {
	font-family: Verdana, Arial, Helvetica, sans-serif;
	font-size: 11px;
}
-->
</style>
<meta http-equiv="Content-Type" content="text/html; charset=iso-8859-1">
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body>
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg"></td>
    <td width="20%" valign="middle" align="center">

      <h2>Lombardia</h2></td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>&#xA0;</td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td width="78%" align="left" valign="top" bgcolor="#E8E8E8"><table width="100%" border="0" cellspacing="5" cellpadding="0">
      <tr>
        <td align="left" valign="top"><h1>Storia della Senavra</h1>
          <p>di Giuseppe Gerosa Brichetto</p></td>
      </tr>
    </table>
    </td>
    <td width="2%">&#xA0;</td>
    <td width="20%" align="center" valign="middle"><a href="../index.html" class="Stile1">home</a></td>
  </tr>
  <tr>
    <td>&#xA0;</td>
    <td>&#xA0;</td>
    <td>&#xA0;</td>
  </tr>
  <tr>
    <td align="left" valign="top"><p><strong>Dai diari dei ricoverati </strong><br>
        <br>
        Da qualche decennio appena, dacch&#xE8; le sue austere volte pi&#xF9; non risuonano delle prediche degli Esercizi Spirituali, questa Senavra trasformata in Opsedale dei pazzi era diventata un luogo comune del gergo popolare milanese. <span class="citazione">&quot;Fen&#xEC; a la Senavra&quot;</span> valeva come dire &quot;diventare matto&quot;; cos&#xEC; il Cherubini nel suo dizionario. Ma il nome del manicomio &#xE8; consacrato in un verso di un lavoro letterario celebre: nientemeno che nella cantica &quot;In morte di Lorenzo Mascheroni&quot;, in cui nel 1801 il Monti cos&#xEC; bollava alcuni del gruppo sempre nutrito dei suoi rivali:<br>
        <span class="citazione">Quei chiede un Roberpier che il sangue ausonio<br>
        sparga, e le funi e la Senavra impetra<br>
        con questo che biscazza il patrimonio. (</span>Canto IV-135)<br>
        L&apos;invettiva si riferiva al cittadino Giuseppe Lattanzi nativo della campagna romana, uomo di ingegno mediocre con cui il cantor di Basville aveva avuto dei lontani contatti non certo amichevoli, ed in seguito addirittura una polemica divenuta famosa.<br>
        Gli strali della <span class="citazione">Mascheroniana</span> suscitarono in lui delle strofe assai acerbe contro il suo rivale, contenute in un cattivo poema in terza rima intitolato l&apos;<span class="citazione">Inferno</span>, poema che non fu mai terminato. Il Monti se ne vendic&#xF2; cos&#xEC; acerbamente che vogliono alcuuni essere stato per sue manovre che il Lattanzi fin&#xEC; alla Senavra e per ben due volte, per quanto lo stesso ami definirsi &quot;savio fra i matti&quot;. Valse comunque questa polemica a mettere il romano in cattiva luce e le di lui intemperanze pubblicitarie fecero il resto.<br>
        Si stampava a Milano presso la tipografia Pirotta in contrada di Santa Redegonda un giornaletto chiamato &quot;Corriere delle dame&quot;, di cui erano proprietari e redattori il Lattanzi e sua moglie, e sul quale, fra i pettegolezzi di moda e di critica teatrale, compariva qualche notiziola politica tratta da gazzette nostre e straniere; qualcuna di queste notizie non era gradita al governo.<br>
        Dopo il <span class="citazione">Senatus consulto</span> del 18 maggio 1804 in cui napoleone fu acclamato imperatore dei Francesi, il Lattanzi lasci&#xF2; trasparire in un articoletto che il dittatore mirava alla unione personale delle due corone proclamandosi anche re d&apos;Italia. Addio Repubblica Cisalpina, addio unit&#xE0; italiana!<br>
        Era un momento politico assai delicato, in cui nel segreto delle cancellerie correva un audace progetto indipendentista del Melzi, ed una recisa ed implacabile risposta del Bonaparte, sempre ostinato a fare dell&apos;Italia una provincia dell&apos;impero. Qualcuno ha scritto che il Lattanzi fosse d&apos;accordo col governo nell&apos;annunciare quella notizia, la quale doveva servire a scandagliare la disposizione degli animi: la unione colla FRancia gi&#xE0; impopolare in Italia era considerata a Milano un&apos;estrema calamit&#xE0;.<br>
        La notizia fece colpo e per l&apos;effetto assai sgradevole provocato nella opinione pubblica, l&apos;incauto giornalista fu impacchettato e rinchiuso per qualche mese a meditare alla Senavra.<br>
        Uscitone dopo un po&apos; di tempo e pur garreggiando con gli altri nella letteratura servile, non mut&#xF2; nell&apos;abitudine del pettegolezzo. Altre notizie militari insinuate fra le ricette di cosmetici, le pettinature ed i cappellini di moda, nel suo giornaletto, ne determinarono un nuovo internamento in manicomio, &quot;savio fra i pazzi&quot;, egli scrisse poi sul <span class="citazione">Corriere delle Dame</span>, che a ripetizione veniva censurato e sospeso.<br><br>
        <strong>Inno dei 28 sonetti</strong> <br>
        scritti da un savio in una casa dei pazzi nel 1809<br><br>
        <span class="citazione">Qui dove cruda signoria me tiene<br>
        Odan le genti de&apos; miei sensi il danno.<br>
        Morbosa l&apos;aria alle narici viene,<br>
        E il polmon l&apos;assorbe con affanno.<br>
        Uomini e donne che in catene stanno<br>
        Vede l&apos;occhio atterrito, e in pianto sviene;<br>
        M&apos;assordan quelli che in poter non hanno<br>
        Dell&apos;intelletto l&apos;infinito bene.<br>
        Qui l&apos;ira freme, umanit&#xE0; si duole;<br>
        L&#xE0; vuote voci la pazzia compone<br>
        Con frastuono di grida e di parole.<br>
        Questa direi d&apos;inferno &#xE8; la magione,<br>
        Se il raggio suo non vi mettesse il sole,<br>
        S&apos;io non vi stessi con la mia ragione.</span><br><br>
        Le leggi manicomiali intese a garantire l&apos;individuo da attentati alla sua libert&#xE0; personale per il caso di reclusione sotto il preteso di pazzia, sono del nostro secolo; in quello passato non occorreva la dichiarazione di un medico per essere inviati alla Senavra: bastava un certificato del parroco, o una richiesta dei parenti, o talora anche di qualcuno che voleva liberarsi di un nemico incomodo. I memoriali di reclusi che si ritengono savi o vittime di macchinazioni riempiono la cronaca di tutte le epoche compresa l&apos;attuale; ma per quanto ha attinenza al vecchio manicomio milanese ce ne resta qualcuno veramente curioso.<br>
        Gi&#xE0; il caso del romano Lattanzi nel periodo Napoleonico &#xE8; veramnte singolare per le circostanze in cui avvenne il suo duplice internamento alla Senavra; l&apos;effimera notoriet&#xE0; che si assicur&#xF2; quello strano personaggio &#xE8; per&#xF2; dovuta soprattutto all&apos;essere andato a cozzare per inconsistente polemica letteraria contro un avversario della levatura di Vincenzo Monti.<br>
        Le gesta di quest&apos;altro nostro eroe invece fiorirono nel periodo del Risorgimento; si tratta di un certo Cesare Brambilla da Cassano d&apos;Adda, il quale lasci&#xF2; scritto di essere stato colpito da provvedimanto di polizia perch&#xE8; a Napoli, un certo giorno del 1862 sulla pubblica piazza, faceva il chiaroveggente in fatto di politica estera.<br>
        E&apos; interessante leggere in questa specie di diario la descrizione della vita che si conduceva nell&apos;interno del nostro vecchio manicomio, e prima ancora i particolari dello internamento di un pazzo, da quando cio&#xE8; il nostro politicante venne agguantato in casa sua da due infermieri dell&apos;Ospedale Maggiore e trasportato in Sala Macchio che allora funzionava da astanteria, da cui dopo alcuni mesi venne passato alla Senavra.<br>
        <span class="citazione">&quot;Era Direttore di quello Stabilimento il dottor Cesare Castaglioni, uomo ricco per censo proprio, insignito di moltissimi titoli accademici, Cavaliere dei SS. Maurizio e Lazzaro, il quale ora gi&#xE0; riposa da qualche anno al Cimitero Monumentale e parce sepulto. Venuto dunque egli a visitarmi, dopo di aver letto quel po&apos; di storia medica che trattava delle mie gesta, trov&#xF2; che io aveva lo sguardo molto cupo e che bisognava incominciare la cura col trarmi da quel torpore; mi ordin&#xF2; quindi un bagno caldo prolungato, dopo il quale fui legato in croce in un letto di ferro assicurato colle solite corregge e maniglie di pelle. Un infermiere mi ficc&#xF2; nella gola un imbuto di stagno e mi fece ingoiare un purgante, e quel signor Direttore, per completare la incominciata cura, mi ordin&#xF2; un vescicante alla nuca; come si vede, la via crucis non era ancora finita.<br>
        Vedendo che quel Signor Dottore non ischerzava ed avea presa la cosa sul serio, credei conveniente di cangiar subito sistema anch&apos;io ed incominciai a discorrere, a ridere ed a mostrarmi allegro, come se il trovarmi in quel luogo fosse la  pi&#xF9; bella cosa del mondo; e tale mia improvvisa metamorfosi fece su coloro l&apos;effetto di un fulmine a ciel sereno, e fu a me di grande giovamento, perch&#xE8; in pochi giorni fui in piedi e lasciato andare liberamente nel cortile cogli altri alienati...&quot;</span><br>
        il dottor Castiglioni, illustre alientista e sociologo, fu il pi&#xF9; tenace propugnatore del miglioramento della assistenza manicomiale nella nostra citt&#xE0; e provincia; egli aveva fatto un lungo viaggio a scopo scientifico attraverso l&apos;Europa visitando i principali manicomi, e ne trasse fra gli altri ammaestramenti quello di introdurre alla Senavra le rappresentazioni drammatiche.<br>
        Il beneficio che doveva derivare alle condizioni di spirito di almeno una parte dei poveri reclusi appariva evidente; si era nell&apos;anno 1864.<br>
        Il teatrino fu impiantato in una spaziosa sala del grande adeficio, presumibilmente in una delle ali gesuitiche tuttora esistenti, ed un certo pittore Bossi, altro degli alienati accolti nel pio luogo, ne dipinse le scene.<br>
        in questo modo si rendevano possibili incontri fra ricoverati d&apos;ambo i sessi, nonostante che vi fosse un carteggio nutrito fra la direzione del Luogo PIo ed il Consiglio Opsedaliero prima, la Amministrazione Provinciale poi per i provvedimenti circa la severa segregazione e separazione dei sessi nella Senavra; talora era l&apos;intraprendente guardiano che sconfinava nel reparto donne, o la graziosa infermierina in quello opposto; tal&apos;altra c&apos;era da tener d&#xEC;occhio gli operai che venivano dall&apos;esterno, oppure i ricovearti che aiutavano il personale a trasportar la biancheria e s&apos;indugiavano a conversar colle donne.<br>
        Alla inauguarzione del teatrino dei pazzi la direzione dell&apos;Ospizio credette suo dovere inviare grazioso invito ai membri del Consiglio di Presidenza dell&apos;Ospedale Maggiore; ma i membri, nessuno escluso, ritennero prudente non andarvi magar star a vedere come andavano le cose, e se ne scusarono con lettera, promettendo che non sarebbero mancati alla replica di un certo venerd&#xEC; successivo.<br>
        Si era forse in fase di complimeti, per dare un contentino alla direzione della Senavra, la quale invece, dopo il primo esperimento si sentiva scottare la terra sotto i piedi. Rispose infatti il Castiglioni allo onorevole Consiglio degli Istituti Ospitalieri: &quot;Queste giornate cos&#xEC; incostanti sconvolsero alquanto i cervelli dei ricoverati. Non sa quindi il sottoscritto se venrd&#xEC; si potr&#xE0; ritentare la prova del trattenimento con esito...&quot;. Si sarebbe comunque fatto un tentativo e venissero i signori opsiti alle ore una e mezza precise... Dio ne guardi! Gli onorevoli membri dell&apos;altrettanto onorevole Consiglio non si fecero pi&#xF9; vivi!<br>
        Maggior coraggio invece dimostrava Umberto di Savoia recatosi a visitare la Senavra con i suoi aiutanti di campo, accolto dalla famosa banda col suono della marcia reale &quot;alla quale tenner dietro due cori cantati al pianoforte dai ricoverati d&apos;ambo i sessi&quot;. Si tratta del periodo in cui il ventenne Principe ereditario era stato assegnato al comando della Divisione di Milano, e talmente dimostr&#xF2; interessamento alla istruzione artistica dei ricoverati che accett&#xF2; l&apos;invito ad una rappresentazione nel teatrino.<br><br>
        Il reparto dei pazzi furiosi &#xE8; descritto con ricchezza di particolari dal nostro memorialista. A pianterreno, rasente la strada che conduceva alla malpaga e Monlu&#xE8;, c&apos;era una sala detta dei <span class="citazione">Baccanali</span>; forse il nome le veniva dai dipinti di cui era istoriata come tante altre stanze del vecchio edificio, stando alla descrizione Bianchi del 1692, non certo dall&apos;uso cui era destinata. Il termina <span class="citazione">Baccanali</span> sa di orgie mitologiche, di tripudi vendemmiali e ben diverso come ognun pu&#xF2; capire era il clima di quell&apos;ambiente.<br>
        &quot;Trovavansi radunati in questa camera - scrive il Brambilla - tutti coloro che vociavano giorno e notte, ed era questa una vera bolgia dell&apos;<span class="citazione">Inferno</span> di Dante; ove si udivano voci alte e fioche, orribili favelle, parole di dolore, accenti d&apos;ira...&quot;<br>
        A completare il quadro si aggiungevano gli interventi persuasivi degli infermieri (&quot;e suon di man con elle...&quot; si potrebbe aggiungere). Le doti fisiche e non certo la dolcezza e la mitezza d&apos;animo e di cuore presiedevano alla scelta dei custodi per i pazzi, per cui, in difetto anche di certi rimadi che esistono al giorno d&apos;oggi, i mentecatti pi&#xF9; virulenti venivano fatti tacere a legnate.<br>
        L&apos;indirizzo terapeutico che i signori medici riservavano agli agitati, sempre secondo il memoriale che abbiamo sottomano, era il seguente: vescicanti alla nuca, bagni prolungati, soffioni e doccie di acqua fredda, abbondanti cavate di sangue, coppette, dieta, purganti, ghiazzio sulla testa, e per che finalmente non era ancora morto, le catene.<br>
        La applicazione di questi interventi sar&#xE0; stata ovviamente graduale, come pure le bastonate a discrezione dei signori infermieri.<br>
        Uscito dalla sua reclusione nel 1869 il Branbilla licenzi&#xF2; alle stampe un opuscoletto dal titolo: &quot;Memorie d&apos;un Agente secreto della Polizia di Stato&quot;.<br>
        Sono passati 15 anni e la Senvra non esiste pi&#xF9; come manicomio; &quot;Gran parte di quei mentecatti, di quegli infermieri e di quei signori medici sono morti - scrive il nostro memorialista con romantico accento - e nella Senavra ora regna la solitudine; le imposte dei suoi finestroni cominciano a cadere rose dal tempo, gli innumerevoli passeri che popolavano i suoi tetti ed i buchi dei muri sono fuggiti altrove, quasich&#xE8; la maledizione di Dio pesi su quella casa di dolore. Essa &#xE8; l&#xE0;, isolata e deserta in mezzo alla campagna, ed il forastiero che per la prima volta le si avvicina prova in vederla un senso di malinconica tristezza che gli strazia il cuore&quot;.</p></td>
    <td>&#xA0;</td>
    <td align="left" valign="top"><p>Finito di stampare il giorno 24 Settembre 1966 dalle Grafiche P. Boniardi di Milano<br><br><br><br>
      <strong>Indice</strong><br>
      <br>
      <a href="/historia/lombardia/senavra.html">Fuori di Porta Tosa</a><br>
      <br>
      <a href="/historia/lombardia/senavra1.html">La villa suburbana</a><br>
      <br>
      <a href="/historia/lombardia/senavra2.html">I Gesuiti a Milano, San fedele e la Senavra </a><br>
      <br>
      <a href="/historia/lombardia/senavra3.html">Meneghin a la Senavra</a><br>
      <br>
      <a href="/historia/lombardia/senavra4.html">L&apos;Ospedale dei Pazzi da San Vincenzo alla Senavra</a><br>
      <br>
      <a href="/historia/lombardia/senavra5.html">Dai diari dei ricoverati</a><br>
      <br>
      <a href="/historia/lombardia/senavra6.html">Un episodio della catastrofe del 1848</a><br>
      <br>
      <a href="/historia/lombardia/senavra7.html">Fine del manicomio</a><br>
      <br>
      <a href="/historia/lombardia/senavra8.html">Ieri ed oggi</a><br>
       <br>
      <br><br>
    <strong>Immagini</strong><br>
    <br>
    <a href="/historia/image/senavra15.png">I Corpi Santi di Porta Tosa</a> (Carta di G. Brenna, 1883, Milano, Raccolta rag. E. Dell&apos;Oro)
    </p></td>
  </tr>
</table>
<p class="piepagina"><img src="/colori/000000.gif" width="100%" height="1"></p>
<p class="piepagina"><img src="../../sangiulianomil/ACZppplogo.JPG" width="61" height="95"><br>
  sito di propriet&#xE0; della <a href="/index.html" class="piepagina">Associazione Culturale Zivido</a><br>
  <a href="mailto:webmaster@aczivido.net" class="piepagina">webmaster@aczivido.net</a></p>
</body>
</html>

