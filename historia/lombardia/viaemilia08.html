<html>
<head>
<meta name="GENERATOR" content="Microsoft FrontPage 3.0">
<title>Daniele Sterpos - la via Emilia 8</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Comunicazioni
        stradali attraverso i tempi: Milano-Piacenza-Bologna</font><br>
        <font face="Verdana, Arial, Helvetica, sans-serif" size="1">a cura del
        Dr. Daniele Sterpos</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td valign="top" align="left"> <br>

      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p align="JUSTIFY"><font face="Verdana, Arial, Helvetica, sans-serif" size="1"><b>Sulla
              Strada da &quot;Mediolanum&quot; a &quot;Bononia&quot;, per &quot;Placentia&quot;,
              nell&apos;et&#xE0; delle guerre civili.</b><br>
              La necessit&#xE0; di rappresentarsi in modo completo e chiaro
              le strade romane porta, dopo avere accennato alla loro costruzione,
              a ricorrere agli Itinerari, come si &#xE8; fatto qui sopra nel
              caso della &quot;Placentia-Mediolanum&quot; e &quot;dell&apos;Aemilia&quot;,
              e con ci&#xF2;, quando non vi siano particolari ragioni contrarie,
              si viene effettivamente a conoscere un tracciato, che vale per l&apos;et&#xE0;
              imperiale, ma che non &#xE8; molto dissimile da quello iniziale.
              Va per&#xF2; ricordato che quando furono redatti gli Itinerari
              la vita delle strade che abbiamo sopra considerato durava da pi&#xF9;
              secoli: da secoli esse servivano ai movimenti militari per i quali
              erano nate, all&apos;impianto e alla tutela delle colonie e alla centuriazione
              dell&apos;agro, ma anche ai commerci e al traffico locale avente attinenza
              con l&apos;agricoltura.<br>
              Malgrado che lo sviluppo dell&apos;Emilia e della Lombardia romane sia
              strettamente legato all&apos;esistenza della rete stradale di cui la
              via costruita da Lepido era il fondamento, malgrado quindi che questa
              abbia avuto un&apos;eccezionale importanza storica, non &#xE8; facile
              trovare nelle fonti classiche qualche preciso riferimento ad essa
              e il nome stesso di &quot;Via Aemilia&quot;. La menziona, per un
              fatto antico quanto favoloso, la &quot;Naturalis Historia&quot;
              di Plinio. Poco prima della guerra sociale due monti, nel Modenese,
              mossero l&apos;uno verso l&apos;altro e fra mezzo ad essi usc&#xEC; fuoco
              e fumo: ci&#xF2; in presenza di gran quantit&#xE0; di persone,
              di cavalieri romani e viandanti, &quot;che guardavano dalla via
              Emilia&quot;. L&apos;essere stata osservatorio di tale fenomeno, incendio
              o terremoto che fosse, non &#xE8; da registrare nei fasti della
              Via, ma forse non va passato sotto silenzio quel richiamarsi all&apos;Aemilia
              che Plinio e le antiche scritture a cui Plinio ha attinto fanno,
              come per dar valore al racconto appoggiandolo a qualcosa di ben
              concreto e di universalmente noto.<br>
              Posteriore di un decennio o poco pi&#xF9; &#xE8; un fatto completamente
              storico comprendente uno spostamento di eserciti che interessa la
              Via Aemilia e quella da &quot;Placentia&quot; a &quot;Mediolanum&quot;.<br>
              Nel 77 a.C. - la guerra civile era ormai una triste attualit&#xE0;
              nel mondo romano - si combatterono in Italia il proconsole M.Emilio
              Lepido e Q.Lutazio Catulo. Il senato sostenne Catullo procurandogli
              l&apos;aiuto di Pompeo che avanz&#xF2; vittoriosamente dal Piceno fino
              a Modena e a Reggio percorrendo evidentemente la via Emilia. Successivamente
              Pompeo venne con molta probabilit&#xE0; a Milano: infatti si riferisce
              a questa guerra l&apos;episodio della strage dei senatori milanesi che
              conosciamo attraverso Frontino e pu&#xF2; essere collocato tra
              il fatto di Reggio e l&apos;altro, cui pure intervenne Pompeo, di Alba
              in Piemonte. Forse il Magno coi suoi veterani comp&#xEC; l&apos;intero
              itinerario Bologna-Piacenza-Milano, ma anche nel caso che abbia
              deviato a un certo punto per Cremona, percorse un tratto di quella
              strada.<br>
              Pi&#xF9; strettamente ancora il tratto Bologna-Piacenza &#xE8;
              legato a una fase decisiva delle contese civili: la &quot;guerra
              di Modena&quot; (44-43 a.C.). Dopo la morte di Cesare - il grande
              patrono dei Cisalpini che certo pi&#xF9; volte calc&#xF2; le
              nostre strade e la cui presenza a Milano &#xE8; almeno in un caso
              documentata - si ebbe a Roma una situazione incerta e contraddittoria.
              Un conflitto scoppi&#xF2; fra Decimo Bruto e Antonio e si complic&#xF2;
              poi per l&apos;intervento, in favore di Bruto, dei consoli Pansa e Irzio
              e di Ottaviano, che di Cesare era erede legale. Malgrado che Antonio
              arrivasse ad assediare D.Bruto in Modena, la guerra langu&#xEC;
              fino all&apos;aprile del 43. In quel mese si ebbero i combattimenti decisivi:
              una serie di scontri nel giro di pochi giorni.<br>
              Il primo si verific&#xF2; quando ad Ottaviano e Irzio, gi&#xE0;
              da tempo in Emilia, si congiunse il console Pansa, proveniente da
              Roma. Nelle cronache di questo combattimento vi sono riferimenti
              a una strada sulla quale parzialmente ebbe luogo: si possono seguire
              soprattutto in Appiano, dove essi sono numerosi. &quot;A Pansa che
              stava giungendo con l&apos;esercito, Cesare (Ottaviano) e Irzio mandarono
              incontro Carsuleio con i pretoriani di Cesare e la legione Marzia
              affinch&#xE8; pi&#xF9; sicuro facesse la via dei luoghi stretti&quot;.<br>
              Antonio conosciuto ci&#xF2; nascose truppe nei canneti della palude
              ai lati della strada &quot;fatta con opera manuale e stretta&quot;.
              Di prima mattina Pansa, superati i &quot;luoghi angusti&quot; e
              unitosi a Carsuleio, arriva a quel tratto di strada. La legione
              marzia lo sta percorrendo quando si rivelano i nemici disposti nei
              canneti; allora i veterani si calano negli acquitrini che fiancheggiano
              la strada; Pansa prende il comando da un lato, Carsuleio dall&apos;altro:
              &quot;cos&#xEC; dalle due parti vi erano due battaglie, restando
              a causa della strada impedito agli uni di vedere gli altri&quot;.
              La coorte di Cesare poi combatteva &quot;sulla strada stessa&quot;,
              e rimase quasi annientata. La giornata per&#xF2; fu salvata da
              Irzio che, sopravvenendo verso sera, batt&#xE8; Antonio e l&apos;obblig&#xF2;
              a ritirarsi.<br>
              Il nome della strada che caratterizza questo quadro di battaglia
              Appiano non lo dice. Ma lo si legge in Frontino (&quot;Antonio presso
              Forum Gallorum, avendo inteso che si avvicinava il console Pansa,
              dispose delle insidie nei luoghi boschivi della Via Emilia, attacc&#xF2;
              la schiera di lui...&quot;), e anche in una lettera inviata a Cicerone
              da uno dei protagonisti della giornata: &quot;Fu combattuto a lungo
              proprio sull&apos;Emilia, dove era la coorte pretoria di Cesare&quot;.<br>
              E&apos; dunque la via Emilia quella che nella descrizione di Appiano
              vediamo emergere piena di combattenti e di cadaveri, sulle paludi
              e sui canneti animati da una lotta feroce. Questa identificazione
              &#xE8; importante, perch&#xE8; permette di farsi un&apos;idea vera
              della Via in un tratto ben determinato. Infatti le notizie di Appiano,
              che la lettera di Galba non conferma, ma neppure contraddice, sono
              cos&#xEC; chiare e legate al racconto da non potersi ritenere
              un&apos;aggiunta di Appiano stesso, ma qualcosa che egli trov&#xF2;
              nella sua antica fonte.<br>
              Abbiamo cos&#xEC; la testimonianza di una lunga opera di costruzione
              l&#xE0; dove si parla di strada tutta rialzata; e la descrizione
              del terreno circostante come paludoso e boscoso fa risaltare la
              difficolt&#xE0; dell&apos;impresa. Abbiamo pure la prova dell&apos;altezza
              non trascurabile del terrapieno; e comprendiamo come a causa del
              lavoro richiesto per innalzarlo i costruttori limitassero la misura
              della carreggiata, che qui viene appunto dichiarata &quot;stretta&quot;.
              In quale punto poi l&apos;Emilia avesse queste caratteristiche lo sappiamo
              dalla menzione (in tutte le fonti) di &quot;Forum Gallorum&quot;
              come luogo dove Antonio occultava le sue truppe e nelle cui vicinanze
              si combatt&#xE8;. La localit&#xE0; &#xE8; identificata con
              l&apos;odierna Castelfranco Emilia, 11 km a est di Modena in linea d&apos;aria,
              e un po&apos; di pi&#xF9; sulla via Emilia. Il tratto di cui parla
              Appiano &#xE8; perci&#xF2; quello in prossimit&#xE0; di Castelfranco
              compreso fra i fiumi Panaro e Samoggia, dove &#xE8; logico pensare
              che la Via corresse allora in un zona ricca d&apos;acqua e di vegetazione
              palustre.</font></p>
          </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><br>
        <font face="Verdana, Arial, Helvetica, sans-serif" size="1" color="#0000FF"><b><a href="viaemilia.html">indice
        argomento</a></b></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="84%" align="left" valign="top">
      <p><font face="Verdana, Arial, Helvetica, sans-serif" size="1">Soc. Concessioni
        e Costruzioni Autostrade p.a (Gruppo I.R.I.) - Ed. Istituto Geografico
        De Agostini, Novara, 1959</font></p>
    </td>
    <td width="16%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:daniele.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
