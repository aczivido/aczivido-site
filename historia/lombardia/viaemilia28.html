<html>
<head>
<meta name="GENERATOR" content="Microsoft FrontPage 3.0">
<title>Daniele Sterpos - la via Emilia 28</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Comunicazioni
        stradali attraverso i tempi: Milano-Piacenza-Bologna</font><br>
        <font face="Verdana, Arial, Helvetica, sans-serif" size="1">a cura del
        Dr. Daniele Sterpos</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td valign="top" align="left"> <br>

      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p align="JUSTIFY"><font face="Verdana, Arial, Helvetica, sans-serif" size="1"><b>Deviazione
              della Milano-Piacenza per Lodi.</b><br>
              Come si &#xE8; detto Federico Barbarossa aveva riconosciuto ai
              Lodigiani in materia di viabilit&#xE0; il diritto generale di
              costruire tronchi che menassero alle citt&#xE0; vicine, e quello
              particolare di condurre per la nuova citt&#xE0; la strada che
              gi&#xE0; passava per la vecchia. Privilegi di altri imperatori,
              di Enrico VI nel 1191, di Ottone IV nel 1210, di Federico II nel
              1220 confermavano le medesime concessioni e prescrizioni con un&apos;aggiunta
              importante: che venisse distrutta la strada su cui sorgeva l&apos;antica
              &quot;Laus&quot;. Erano cos&#xEC; poste le premesse per un complesso
              di lavori stradali che tocc&#xF2; poi ai Lodigiani attuare, certo
              con impegno non lieve. Nell&apos;opera, necessariamente graduale, fu
              probabilmente data la precedenza ai tratti di congiunzione con la
              &quot;via romana&quot;, per dare effetto alla pi&#xF9; sostanziale
              delle disposizioni imperiali.<br>
              In uno statuto di Lodi la cui redazione sembra risalga alla seconda
              met&#xE0; del secolo XIII &#xE8; sommariamente indicato il percorso
              delle strade che uscivano dalla citt&#xE0;, fino ai limiti del
              territorio comunale (i &quot;Chiosi&quot;). Esisteva una &quot;strata
              placentina&quot; dalla porta Cremonese fino al bivio di Sesto (Olmo),
              dove erano state incominciate le strade per S.Martino e per Secugnago:
              attraverso di esse (quella di Secugnago era indirizzata sul tracciato
              dell&apos;attuale nazionale Emilia) si doveva raggiungere l&apos;antica &quot;via
              romana&quot;, diretta a Piacenza, presso Livraga o pi&#xF9; a
              sud. L&apos;aggettivo &quot;placentina&quot; fa pensare che l&apos;allacciamento
              fosse gi&#xE0; realizzato, anche se tutti i lavori non erano compiuti.
              Del resto gi&#xE0; nel 1174 esistevano strade pi&#xF9; brevi
              della &quot;via romana&quot; per raggiungere Livraga dalla nuova
              citt&#xE0;, e cio&#xE8; gi&#xE0; allora si poteva andare da
              Lodi a Piacenza senza toccare Lodi Vecchio.<br>
              Esisteva ancora, stando al predetto statuto, una &quot;strada mediolanensis&quot;
              che passava da Guarda Brusata, e anche questa si vuol credere che
              facesse onore al proprio nome, allacciando Lodi col tratto superiore
              della &quot;via romana&quot; in modo da collegarla con Milano. Il
              relativo tracciato che gli statuti non danno (Guarda Brusata &#xE8;
              nome perduto) l&apos;Agnelli crede si possa ricostruire con l&apos;aiuto d&apos;un
              documento del 1297, che accenna a una strada per Milano diversa
              da quella antica: essa seguiva il costone delle paludi, passando
              dalla Torretta, quindi andava a S.Gualtiero e a S.Grato.<br>
              Possiamo aggiungere che da S.Grato la via seguiva il tracciato della
              nazionale odierna (che nella sua sinuosit&#xE0; rivela qui una
              costruzione antica e poco razionale) fino a Tavazzano e oltre, indirizzandosi
              poi verso Sordio, nel cui territorio si riuniva all&apos;antica &quot;strada
              romana&quot;. Naturalmente da Lodi la via per Milano usciva alla
              porta Regale, come quella per Lodi Vecchio da cui si separava a
              breve distanza dalla citt&#xE0;; e non, come vuole l&apos;Agnelli,
              presso S.Grato.<br>
              Con la costruzione di questi due tronchi, che almeno nella seconda
              met&#xE0; del secolo XIII dovevano essere compiuti, era realizzata
              la deviazione su Lodi della Milano-Piacenza. Ma perch&#xE8; Lodi
              ne risentisse veramente tutti i vantaggi economici e politici occorreva
              che gli utenti dell&apos;antica strada si adattassero a seguire il nuovo
              percorso, cosa difficile, trattandosi di allungare e di passare
              per una zona pi&#xF9; controllata. Non c&apos;era che distruggere la
              &quot;strada romea vetus&quot;: i Lodigiani, che dovettero pensarvi
              quando ancora la loro citt&#xE0; era collegata alla Milano-Piacenza
              da semplici sentieri, ottennero a ogni conferma dei privilegi imperiali
              l&apos;autorizzazione supplementare a cancellare il vecchio tracciato
              e fissarono in uno &quot;statuto&quot; le norme per renderla operante.
              Nessuno, a piedi o a cavallo, con bestie e con qualsivoglia mezzo
              di trasporto, doveva percorrere la strada antica che andava a Lodi
              Vecchio, n&#xE9; dovevano sorgere lungo di essa alberghi o osterie,
              vendite di pane e vino, se non per gli abitanti del luogo. C&apos;era
              una multa non solo per chi vi indirizzava dei forestieri, ma anche
              per chi semplicemente dicesse che era una via battuta. E i proprietari
              dei terreni adiacenti dovevano distruggere la sede stradale, anzi
              coltivarla se non volevano guai.<br>
              Queste norme furono osservate in pratica quel tanto che bast&#xF2;
              a interrompere materialmente la strada in due tratti in prossimit&#xE0;
              di Sordio e di Livraga, dove appunto essa non &#xE8; pi&#xF9;
              riconoscibile. La Milano-Piacenza subiva cos&#xEC; il pi&#xF9;
              notevole cambiamento della sua storia, e non, come si &#xE8; visto,
              casualmente, ma in dipendenza da ben determinate vicende storiche,
              per l&apos;azione di una grande personalit&#xE0; quale Federico I e
              per la straordinaria mobilit&#xE0; di rapporti delle piccole vigorose
              repubbliche comunali.</font></p>
            </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><br>
        <font face="Verdana, Arial, Helvetica, sans-serif" size="1" color="#0000FF"><b><a href="viaemilia.html">indice
        argomento</a></b></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="84%" align="left" valign="top">
      <p><font face="Verdana, Arial, Helvetica, sans-serif" size="1">Soc. Concessioni
        e Costruzioni Autostrade p.a (Gruppo I.R.I.) - Ed. Istituto Geografico
        De Agostini, Novara, 1959</font></p>
    </td>
    <td width="16%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
