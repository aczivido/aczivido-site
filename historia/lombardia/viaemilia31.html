<html>
<head>
<meta name="GENERATOR" content="Microsoft FrontPage 3.0">
<title>Daniele Sterpos - la via Emilia 31</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Comunicazioni
        stradali attraverso i tempi: Milano-Piacenza-Bologna</font><br>
        <font face="Verdana, Arial, Helvetica, sans-serif" size="1">a cura del
        Dr. Daniele Sterpos</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td valign="top" align="left"> <br>

      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p align="JUSTIFY"><font face="Verdana, Arial, Helvetica, sans-serif" size="1"><b>Condizioni
              economiche e traffici dei comuni vittoriosi.</b><br>
              Con la morte di Federico II, a breve intervallo dalle giornate di
              Vittoria e di Fossalta, il duello tra l&apos;Impero e le citt&#xE0;
              dell&apos;Italia settentrionale, sostenute dal Papato, pu&#xF2; dirsi
              concluso. Nei piccoli stati vittoriosi, l&apos;incapacit&#xE0; delle
              istituzioni comunali a mantenere la quiete pubblica, quando cessa
              la minaccia che imponeva uno sforzo concorde per sopravvivere, prepara
              l&apos;accentramento dei poteri in un uomo o in una famiglia, che, sfruttando
              generalmente la posizione acquistata negli anni pi&#xF9; duri
              della lotta s&apos;impongono con la forza ai rivali e si rendono poi
              accetti ai ceti popolari e medi in grazia all&apos;ordine ristabilito.<br>
              D&apos;altra parte l&apos;elemento borghese trova la nuova situazione favorevole
              per l&apos;esercizio della propria intraprendenza e pu&#xF2; estendere
              una fitta rete d&apos;interessi al di l&#xE0; delle mura cittadine,
              inserendosi nelle relazioni tra i governi e soddisfacendo a volte
              ai bisogni di questi come se si trattasse di privati. Cos&#xEC;
              dalla caduta della potenza sveva, nei decenni centrali del secolo
              XIII, fino a tutto il Trecento, nel territorio su cui erano fioriti
              i comuni, e in Lombardia e in Emilia particolarmente, si susseguono
              lotte di fazioni entro le singole citt&#xE0; fino allo stabilimento
              di un potere signorile e tentativi di assorbimento delle signorie
              pi&#xF9; piccole da parte delle maggiori, accompagnati da un progresso
              economico continuo.<br>
              La vita della Milano-Piacenza e della Piacenza-Bologna riflette
              le caratteristiche anche di questo momento storico con la consueta
              evidenza. E&apos; innanzitutto lungo di esse un intensificarsi del flusso
              commerciale e dei contatti di natura economica in genere. Fatto
              ben naturale: queste strade hanno a un estremo Milano, mercato,
              relativamente all&apos;epoca, di grande sviluppo, e pieno di &quot;negotiatores&quot;
              agguerriti, e attivi in Italia e in Europa; si uniscono in Piacenza,
              citt&#xE0; vivificata dalle risorse di una zona agricola assai
              progredita e in rapporti d&apos;affari con Genova e con molti dei centri
              che sorgono lungo il Po, e nel settore inferiore si rannodano alle
              pi&#xF9; vive citt&#xE0; di Romagna e di Toscana, fra cui primeggia
              Firenze, dove l&apos;oligarchia mercantesca e bancaria &#xE8; cos&#xEC;
              prospera da avviarsi a monopolizzare il governo.<br>
              E intanto sulle medesime vie, uscendo dalle mura cittadine, si riversano
              e spesso si decidono i conflitti che accompagnano la formazione
              della signoria in quasi tutti i centri da esse toccati, incominciando
              da Milano, il maggiore, quello destinato a espandersi di pi&#xF9;
              a danno degli altri.</font></p>
            </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><br>
        <font face="Verdana, Arial, Helvetica, sans-serif" size="1" color="#0000FF"><b><a href="viaemilia.html">indice
        argomento</a></b></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="84%" align="left" valign="top">
      <p><font face="Verdana, Arial, Helvetica, sans-serif" size="1">Soc. Concessioni
        e Costruzioni Autostrade p.a (Gruppo I.R.I.) - Ed. Istituto Geografico
        De Agostini, Novara, 1959</font></p>
    </td>
    <td width="16%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
