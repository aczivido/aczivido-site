<html>
<head>
<meta name="GENERATOR" content="Microsoft FrontPage 3.0">
<title>Daniele Sterpos - la via Emilia 32</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Comunicazioni
        stradali attraverso i tempi: Milano-Piacenza-Bologna</font><br>
        <font face="Verdana, Arial, Helvetica, sans-serif" size="1">a cura del
        Dr. Daniele Sterpos</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td valign="top" align="left"> <br>

      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p align="JUSTIFY"><font face="Verdana, Arial, Helvetica, sans-serif" size="1"><b>Lotte
              di parte e passaggi memorabili sulla Milano-Piacenza-Bologna.</b><br>
              A Milano nella gara fra le potenti consorterie dominano i Torriani
              fino al 1277, anno in cui vennero rovesciati e tornarono in citt&#xE0;
              i fuorusciti con ottone Visconti. Gli sconfitti si strinsero attorno
              a Cassone della Torre, che riacquistando posizioni su posizioni
              pervenne a impadronirsi, l&apos;11 maggio 1278, di Lodi. I Milanesi allora
              reagirono con energia: pochi giorni dopo &quot;condussero il carroccio
              fuori della Porta ed indi.. a S.Giuliano in strada, dove s&apos;un&#xEC;
              la militia. Dopo andorono con l&apos;esercito a Lodi Vecchio&quot;. Ma
              ebbero la peggio e i Torriani vennero spadroneggiando per il territorio
              fin sotto a Milano: &quot;a Melegnano et indi a S.Donato in strada&quot;.<br>
              Dopo altri rovesci l&apos;arcivescovo Visconti chiam&#xF2; a Milano,
              come capitano e signore Guglielmo di Monferrato. Costui, con molta
              gente e col carroccio, and&#xF2; diritto a Melegnano, poi port&#xF2;
              il campo a Lodi Vecchio e oltre, ma dovette presto abbandonare la
              partita; il 15 settembre i Milanesi erano retrocessi a Melegnano
              e il 16 rientravano in citt&#xE0;: cos&#xEC; &quot;gl&apos;inimici
              vennero nel luogo dove prima erano stati i Milanesi&quot;. Porta
              Romana, S.Donato, S.Giuliano, Melegnano, Lodi Vecchio: &#xE8;
              proprio il tratto iniziale della &quot;via romana&quot; he serve
              a queste piccole offensive e controffensive; anzi la ripetuta manovra
              su Lodi Vecchio sembrerebbe indicare che fino l&#xEC; l&apos;antico
              tracciato era ancora praticabile, con qualche riadattamento d&apos;emergenza.
              Ma i successi sullo scacchiere &quot;via romana&quot;-Lodi-Lambro
              non bastarono ad assicurare ai Torriani la vittoria, ch&#xE8;
              anzi a imporsi furono i loro rivali, prima in maniera temporanea
              nel 1287, poi definitivamente.<br>
              Gli episodi della guerra cittadina non sono i soli che diano alle
              cronache occasione di menzionare localit&#xE0; della Milano-Piacenza:
              vi sono anche, per esempio, i pacifici e decorativi ricevimenti
              di grandi personaggi che arrivano per questa strada a Milano. Nel
              1273 &#xE8; una coppia reale: Edoardo I d&apos;Inghilterra e la moglie
              Eleonora. I reggitori della citt&#xE0; cavalcano per accoglierli
              fino a Lodi, mentre fuori della porta Romana si dispongono con il
              carroccio, &quot;la militia della plebe e tutto il clero&quot;.
              All&apos;interno delle mura Milano offre adesso al forestiero delle buone
              strade, perch&#xE8; gi&#xE0; l&apos;anno avanti si &#xE8; incominciato
              a &quot;nettare, agguagliare et lastricare&quot; le vie principali
              e l&apos;opera prosegue intensamente.<br>
              Nel 1273 arriv&#xF2; papa Gregorio X, in viaggio verso Lione per
              tenervi un concilio. Il papa part&#xEC; da Orvieto e per Firenze
              raggiunse la via Emilia, e la percorse, sostando tra settembre e
              l&apos;ottobre a Bologna, Modena, Reggio, Parma e Piacenza. A Piacenza,
              sua patria, rest&#xF2; qualche giorno. Il 6 ottobre part&#xEC;,
              pass&#xF2; il Po e giunse a Lodi; l&apos;indomani all&apos;ora del pranzo
              arriv&#xF2; a Viboldone e vi ricev&#xE8; l&apos;omaggio dei Torriani;
              l&apos;8, domenica, entr&#xF2; per la porta Romana, da cui anche stavolta
              i Milanesi &quot;cavarono con grande solennit&#xE0; il carroccio&quot;.
              Lo accompagnavano molti cardinali, e fra essi, come sembra sicuro,
              uno di fresca nomina, destinato ad esser proclamato santo e dottore
              della Chiesa: &quot;Bonaventura dei frati minori&quot;. Gregorio
              arriv&#xF2; &quot;in una carretta coperta, in modo che nessuno
              non lo poteva vedere se non per la destra porta di quella, dove
              sedendo sopra d&apos;un letto dava la benedizione&quot;. Non sappiamo
              se tale mezzo sia stato usato dal papa fin da Piacenza o da prima;
              certo esso doveva essere un po&apos; un&apos;eccezione alla regola della semplice
              cavalcatura. Il papa torn&#xF2; per la stessa via finito il concilio,
              il 22 novembre 1275 era di nuovo a Piacenza.<br>
              Le manifestazioni d&apos;omaggio non bastavano a nascondere che anche
              l&apos;influenza del Papato nella vita politica italiana, dopo la lotta
              coll&apos;Impero, era assai diminuita. Grandissima rimaneva la sua autorit&#xE0;
              morale e la forza dell&apos;ideale religioso. Lo dimostra un avvenimento
              di questi anni: il primo giubileo, indetto da Bonifazio VIII nel
              1300, che determin&#xF2; un impressionante concorso di pellegrini
              a Roma. Le strade da Milano a Bologna erano tra le pi&#xF9; battute.
              Narra il cronista di Parma: &quot;E ogni giorno si vedeva andare
              a tutte le ore un esercito per la via Claudia dentro e fuori la
              citt&#xE0;, e venivano anche baroni di Francia e di altre parti
              lontane: quaranta cinquanta e pi&#xF9; cavalcature; e tutte le
              case sulla via Claudia sia in citt&#xE0; che fuori, tanto gli
              alberghi e le osterie quanto le altre, accoglievano ospiti in quantit&#xE0;,
              e si dava a pagamento cibo e bevanda ed era pieno ovunque di persone...&quot;.</font></p>
            </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><br>
        <font face="Verdana, Arial, Helvetica, sans-serif" size="1" color="#0000FF"><b><a href="viaemilia.html">indice
        argomento</a></b></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="84%" align="left" valign="top">
      <p><font face="Verdana, Arial, Helvetica, sans-serif" size="1">Soc. Concessioni
        e Costruzioni Autostrade p.a (Gruppo I.R.I.) - Ed. Istituto Geografico
        De Agostini, Novara, 1959</font></p>
    </td>
    <td width="16%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:webmaster@aczivido.net" style="color: rgb(0,0,255)">webmaster@aczivido.net</a></font></small></p>
</body>

</html>

