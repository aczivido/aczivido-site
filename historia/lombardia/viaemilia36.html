<html>
<head>
<meta name="GENERATOR" content="Microsoft FrontPage 3.0">
<title>Daniele Sterpos - la via Emilia 36</title>
<style type="text/css">

A:link, A:visited { text-decoration: none; color:#0000ff }

A:hover { text-decoration: underline }

</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td width="80%" valign="top" align="left"><img src="../image/historia.jpg" alt="historia.jpg (19680 byte)"></td>
    <td width="20%" valign="middle" align="center" bgcolor="#FFFFFF">
      <p><font face="Times New Roman, Times, serif" color="#808080" size="4"><big>Lombardia</big></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="78%" valign="top" align="left">&#xA0;
    </td>
    <td width="2%" valign="top" align="left"></td>
    <td width="20%" valign="middle" align="center" bgcolor="#FFFFFF"></td>
  </tr>
  <tr>
    <td width="78%" valign="top" align="left" bgcolor="#E8E8E8">
      <p align="left"><font face="Verdana, Arial, Helvetica, sans-serif" size="2">Comunicazioni
        stradali attraverso i tempi: Milano-Piacenza-Bologna</font><br>
        <font face="Verdana, Arial, Helvetica, sans-serif" size="1">a cura del
        Dr. Daniele Sterpos</font></p>
    </td>
    <td width="2%" valign="top" align="left" bgcolor="#FFFFFF"></td>
    <td width="20%" valign="middle" align="center" bgcolor="#FFFFFF">
      <p><font face="Verdana, Arial, Helvetica, sans-serif" size="1" color="#0000FF"><b><a href="../index.html">home
        page</a></b></font></p>
    </td>
  </tr>
  <tr>
    <td valign="top" align="left"> <br>

      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p align="JUSTIFY"><font face="Verdana, Arial, Helvetica, sans-serif" size="1"><b>Lotte
              fra gli stati italiani: pace di Lodi.</b><br>
              Poco dopo avvenne la riconquista di Lodi da parte dei Visconti,
              con una spedizione guidata dal Carmagnola. Ci&#xF2; rientrava
              nella riorganizzazione dello stato promossa dal giovane duca Filippo
              Maria, alla quale segu&#xEC; fatalmente una ripresa dell&apos;espansione
              lungo la via Emilia, concretatasi nell&apos;acquisto di Parma (1420)
              e nei tentativi su Bologna che provocarono contro i Milanesi una
              guerra sostenuta specialmente da Venezia.<br>
              Nel 1431-32 sulla strada Milano-Bologna Sigismondo si recava a cingere
              la corona imperiale. Un viaggio piuttosto strano: da Milano il re
              si mosse nel dicembre, seguito da forze viscontee e venne regolarmente
              a Piacenza. Ma non ripart&#xEC; che il 22 marzo: altri tre giorni
              di viaggio e nuova sosta di due mesi, a Parma. Filippo Maria non
              faceva che sollecitarlo, timoroso che trattasse alle sue spalle
              coi Veneziani, ma Sigismondo andava cos&#xEC; lento che egli ebbe
              tempo di cambiare idea, e cominci&#xF2; a brigare perch&#xE8;
              tornasse indietro. Invece il re proprio allora fece decisi progressi
              sulla strada di Roma. Episodio che mostra quanto tortuosamente si
              svolgesse la politica di questi signori, sempre accaniti dietro
              ambizioni a cui non bastavano le forze. Anche il mezzo pi&#xF9;
              sicuro per realizzare le proprie mire, le milizie, richiedeva d&apos;essere
              usato in ogni particolare situazione con grande abilit&#xE0;.
              Spesso occorreva ridurre all&apos;impotenza un capitano perch&#xE8;
              non si voltasse contro: e ne fu dato un insigne esempio dallo stesso
              Filippo Maria proprio sulla via Emilia, a Pontenure, dove egli nel
              1446 fece arrestare il Colleoni, che teneva al suo servizio, per
              tema d&apos;intelligenze coi Veneziani.<br>
              La vita di Filippo Maria fu tutta spesa in appassionati sforzi per
              ingrandire il proprio stato; quando mor&#xEC; non si trov&#xF2;
              che avesse provveduto chiaramente alla successione. Per raccoglierla,
              Francesco Sforza, genero e capitano del duca, accorse verso Milano.
              Con l&apos;animo volto alla grande avventura egli pass&#xF2; anche
              sulla via Emilia: fece tappa al ponte a Enza e successivamente al
              Taro (agosto 1447). Poi si diresse nel Milanese, per Cremona. Davanti
              a lui il condottiero veneziano Micheletto Attendolo retrocedette
              da Casalpusterlengo a Lodi: un itinerario simile a quello della
              nostra Lodi-Piacenza.<br>
              Lo Sforza ebbe il ducato, ma qualche anno pi&#xF9; tardi. Dovete
              per&#xF2; affrontare ancora una coalizione capeggiata da Venezia.
              Nella guerra erano coinvolti tutti i maggiori stati italiani, ormai
              di consistenza tale da potersi controbilanciare a lungo senza altro
              resultato che un generale spreco di energie. Quando ci&#xF2; &#xE8;
              chiaro ai due principali contendenti essi incominciano a trattare
              per la pace. Francesco Sforza fa i maggiori sacrifici per realizzarla,
              e finalmente scrive ai plenipotenziari veneti di venire a Lodi &quot;che
              l&#xEC; ser&#xE0;, e di l&#xEC; non se partirano che pace
              firmarano&quot;.<br>
              Il signore di Milano si reca a Lodi veramente, e nella notte del
              9 aprile 1454 la pace &#xE8; conclusa. Sulle strade che partono
              dalla citt&#xE0; si slanciano a spron battuto i messaggeri, e
              &quot;la lieta novella se grida per tutte le terre da Francesco
              Sforza, Venetiani e Fiorentini&quot;.<br>
              Altri turbamenti non mancarono in Italia dopo l&apos;accordo di Lodi,
              ma, a paragone dei precedenti, i decenni che seguirono poterono
              esser ritenuti tranquilli. Rifiorirono i commerci e l&apos;agricoltura;
              le strade ripresero vita. Dal particolarismo che dominava all&apos;inizio
              di questo periodo si stava dunque passando, nella r4egione che interessa
              direttamente la nostra strada, a formazioni pi&#xF9; vaste, e
              la tappa successiva poteva essere la creazione di uno stato comprendente
              gran parte dell&apos;Italia centro-settentrionale. Ci&#xF2; avrebbe
              segnato anche l&apos;inizio di un&apos;epoca nuova per le comunicazioni Milano-Piacena-Bologna
              e per la strada che le rendeva possibili. Gi&#xE0; nel tratto
              di essa che apparteneva al ducato milanese, stato anche economicamente
              evoluto, si avevano manifestazioni di un interesse nuovo per la
              viabilit&#xE0;. Per esempio ci si preoccupava molto di assicurare
              il passaggio del Po in corrispondenza della Milano-Piacenza, e Francesco
              Sforza ordinava la costruzione di un gran ponte stabile di legno.
              Il lavoro iniziato ai primi del 1465 fu eseguito &quot;con grandissima
              rovina dei boschi&quot; avendo richiesto un&apos;enorme quantit&#xE0;
              di materiale e travi di lunghezza mai vista. Ma due anni dopo in
              agosto (vi era appena passato il duca Francesco Maria con l&apos;esercito
              che aveva condotto contro il Colleoni) il ponte si sfasci&#xF2;
              per una piena disseminando ovunque colonne, assi e travi. Il materiale
              fu recuperato e l&apos;opera rifatta. Come si vede queste costruzioni
              in legno erano precarie, ma i signori di Milano non trascuravano
              neppure l&apos;organizzazione del &quot;porto&quot; che le integrava
              permanentemente. Il &quot;porto di Piacenza&quot; era allora compreso
              fra quelli dello stato sforzesco; e verso la fine del secolo speciali
              norme venivano dettate per regolare l&apos;attivit&#xE0; del suo &quot;capitano&quot;,
              funzionario stipendiato dal governo ducale: si stabiliva minutamente
              come egli dovesse trattare i viaggiatori che passavano, in particolare
              i corrieri del duca e gli ambasciatori stranieri, che avevano diritto
              a speciale riguardo.<br>
              I Visconti e gli Sforza organizzarono anche un regolare servizio
              postale: anzi in questo essi furono dei pionieri in Europa; la Milano-Piacenza
              divenne presto strada postale.<br>
              Quanto si faceva nel Ducato dava idea di quello che avrebbe potuto
              essere la Milano-Bologna alle soglie dell&apos;et&#xE0; moderna, se
              la situazione italiana si fosse evoluta verso la formazione di un
              grande stato nazionale. Si preparavano invece eventi che dovevano
              condurre a tutt&apos;altro risultato.</font></p>
            </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>

    </td>
    <td width="2%" valign="top" align="left"></td>
    <td width="20%" valign="top" align="center" bgcolor="#FFFFFF">
      <p><br>
        <font face="Verdana, Arial, Helvetica, sans-serif" size="1" color="#0000FF"><b><a href="viaemilia.html">indice
        argomento</a></b></font></p>
    </td>
  </tr>
</table>
<table border="0" width="100%" cellspacing="0" cellpadding="0">
  <tr>
    <td width="84%" align="left" valign="top">
      <p><font face="Verdana, Arial, Helvetica, sans-serif" size="1">Soc. Concessioni
        e Costruzioni Autostrade p.a (Gruppo I.R.I.) - Ed. Istituto Geografico
        De Agostini, Novara, 1959</font></p>
    </td>
    <td width="16%" align="left" valign="top">
      <hr noshade="" size="1">
    </td>
  </tr>
</table>
<p align="center"><a href="../../index.html"><img src="../../sangiulianomil/ACZppplogo.JPG" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../index.html" style="color: rgb(0,0,255)" target="_top"><font color="#0000FF">Associazione Culturale
  Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></small></p>
</body>

</html>
