<html>
<head>
<title>Cittadino 24102007</title><meta http-equiv="Content-Type" content="text/html; charset=iso-8859-1">
<link href="/acz.css" rel="stylesheet" type="text/css">

<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body>
<table width="100%" border="0" cellspacing="0" cellpadding="0">
  <tr>
    <td align="left" valign="top" bgcolor="#005A87"><img src="/log1.png" width="590" height="97"></td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="right" valign="top" bgcolor="#005A87"><img src="/salastampa/stampa.png" width="237" height="48"></td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td bgcolor="#005A87">&#xA0;</td>
  </tr>
</table>
<table width="100%" border="0" cellspacing="0" cellpadding="0">
  <tr bgcolor="#005A87">
    <td width="30%" align="left" valign="top"><img src="/log4.png" width="100%" height="100%"></td>
    <td width="70%" align="left" valign="top"><table width="98%" border="0" cellpadding="0" cellspacing="5" bgcolor="#FFFFFF">
      <tr>
        <td align="left" valign="top"><p><img src="../cittadinotestata.gif" width="272" height="69"><br>
            24.10.2007 - di Giulia Cerboni<br>
            <br>
            Abbattute alcune case antiche della frazione: &#xAB;Vogliamo sapere cosa faranno&#xBB;<br>
            <strong>Le ruspe a Zivido allarmano i residenti</strong><br>
            <br>
          &#xAB;Dopo un anno di richieste di informazioni sui progetti per le antiche case di Zivido, da un giorno all&#x2019;altro ho visto i macchinari fare piazza pulita di quello che rimaneva degli edifici pi&#xF9; datati&#xBB;. Con disappunto, la signora Franca Cavazzin racconta cos&#xEC; la sua trafila, durata circa un anno, per avere lumi da parte del comune sugli interventi previsti in riferimento agli edifici pi&#xF9; antichi di via Corridoni. Strutture che, spiega la residente della frazione, sono state demolite nei giorni scorsi. &#xAB;Temevo proprio - commenta delusa -, un epilogo di questo genere&#xBB;. In un cassetto conserva le missive inviate al municipio con la richiesta di informazioni in merito al progetto che avrebbe coinvolto la fetta di territorio sangiulianese che ospita una pregiata porzione che affonda le sue radici nel passato. Ed &#xE8; proprio sul futuro di quell&#x2019;area, che da tempo suscita una serie di interrogativi, che si chiede di conoscere le intenzioni dell&#x2019;amministrazione Toni.<br>
Sulla questione &#xE8; intervenuto anche il comitato Pro Zivido e l&#x2019;Associazione culturale Zivido, sempre con lo scopo di poter conoscere nei dettagli un progetto su cui gli stessi cittadini hanno dimostrato di voler puntare l&#x2019;attenzione, con il tentativo di saperne di pi&#xF9;, mediante approfondimenti. Intenti che si sarebbero per&#xF2; scontrati con una serie di difficolt&#xE0;. &#xAB;Non siamo riusciti a sapere nulla. Non siamo stati in grado di verificare se esiste un progetto o un disegno delle opere che verranno realizzate, in compenso nei giorni scorsi abbiamo assistito all&#x2019;entrata in scena delle ruspe&#xBB;, lamentano i coniugi Cavazzin.<br>
&#xAB;Di tutta questa trafila - ricordano -, gli unici documenti che abbiamo in mano, sono le raccomandate, rimaste senza alcun riscontro. Non solo sono state spazzate via le case, ma noi cittadini ad oggi non sappiamo neanche cosa verr&#xE0; realizzato al loro posto. Questo modo di operare non va certo nella direzione di favorire la partecipazione della cittadinanza&#xBB;. <br>
Da Zivido, dopo il serrato confronto delle scorse settimane tra il presidente del sodalizio locale Pierino Esposti e il sindaco Marco Toni, tornano cos&#xEC; ad alzarsi proteste, in questo caso concentrate sullo sviluppo di un&#x2019;area, dove negli anni sono gi&#xE0; state messe a punto una serie di trasformazioni. Ma su questa fase la gente vorrebbe essere pi&#xF9; coinvolta da parte di chi l&#x2019;amministra e soprattutto saperne di pi&#xF9;.</p></td>
      </tr>
    </table>
      </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="left" valign="top" bgcolor="#005A87">&#xA0;</td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<p class="piepagina"><a href="mailto:webmaster@aczivido.net">webmaster@aczivido.net</a></p>
</body>
</html>
