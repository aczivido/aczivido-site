<html>
<head>
<title>Cittadino 30082007</title><meta http-equiv="Content-Type" content="text/html; charset=iso-8859-1">
<link href="/acz.css" rel="stylesheet" type="text/css">

<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body>
<table width="100%" border="0" cellspacing="0" cellpadding="0">
  <tr>
    <td align="left" valign="top" bgcolor="#005A87"><img src="/log1.png" width="590" height="97"></td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="right" valign="top" bgcolor="#005A87"><img src="/salastampa/stampa.png" width="237" height="48"></td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td bgcolor="#005A87">&#xA0;</td>
  </tr>
</table>
<table width="100%" border="0" cellspacing="0" cellpadding="0">
  <tr bgcolor="#005A87">
    <td width="30%" align="left" valign="top"><img src="/log4.png" width="100%" height="100%"></td>
    <td width="70%" align="left" valign="top"><table width="98%" border="0" cellpadding="0" cellspacing="5" bgcolor="#FFFFFF">
      <tr>
        <td align="left" valign="top"><p><img src="../cittadinotestata.gif" width="272" height="69"><br>
            30.08.2007 - di Giulia Cerboni<br>
            <br>
            L&#x2019;appuntamento si terr&#xE0; domenica 16 settembre nell&#x2019;arena, non mancher&#xE0; la Fanfara dell&#x2019;esercito svizzero<br>
            <strong>Una battaglia vera per i giganti di Zivido</strong><br>
            Gli artiglieri scendono in campo a cavallo per rievocare la Storia&#xA0;<br>
            <br>
          La
battaglia quest&#x2019;anno vedr&#xE0; scendere in campo artiglieri a cavallo, con costumanti che simuleranno uno scontro sulle selle di esemplari che apporteranno uno scenografico elemento di novit&#xE0; allo spettacolo della rievocazione storica della battaglia dei Giganti. Una novit&#xE0; assoluta per il tradizionale evento che si terr&#xE0; domenica 16 settembre a partire dalle 17 presso l&#x2019;arena di Zivido quale momento di spicco che concluder&#xE0; la consueta rassegna. &#xAB;Tutti gli anni - spiega il presidente dell&#x2019;Associazione Zivido Pierino Esposti -, cerchiamo di inserire qualche nuovo elemento. In questo caso &#xE8; prevista una rappresentazione particolarmente suggestiva, unica peraltro nel suo genere, dal forte rilievo storico, suddivisa in 15 scene&#xBB;. Mentre ad arricchire un clima carico di ingredienti di stampo culturale sar&#xE0; la presenza della Fanfara dell&#x2019;esercito svizzero, prevista in pi&#xF9; momenti della manifestazione. Ma qualche nota di colore in pi&#xF9; viene annunciata anche per la data di apertura della rassegna che prender&#xE0; il via il 9 settembre con la &#x201C;Fiera dei Giganti&#x201D; presso la frazione di Sesto Ulteriano. Occasione in cui verr&#xE0; riproposto uno scenario cinquecentesco di antichi mestieri, banchetti e giochi, a cui hanno collaborato anche la parrocchia locale e il Centro donna, con alcuni cittadini che vestiranno i panni del popolo del passato. In questa nuova occasione &#xE8; stata infatti ventilata l&#x2019;ipotesi di portare al mercato popolare un gregge di pecore, con l&#x2019;obiettivo di creare un&#x2019;attrattiva in pi&#xF9; che si inserisce pienamente nel quadro di una fiera del tempo. Inoltre alle 16 la strada principale su cui si affacceranno angoli ricchi di curiosit&#xE0; sar&#xE0; percorsa dagli sbandieratori di Asti, a cui si sommeranno altre iniziative di richiamo rinascimentale che contribuiranno a garantire una giornata di svago ed intrattenimento per tutti. Arte e storia correranno di pari passo per tutta la settimana dall&#x2019;8 al 15 settembre in cui &#xE8; prevista una mostra che verr&#xE0; allestita presso la sala esposizione dello Spazio cultura in cui debutteranno tutte le opere degli artisti in erba del territorio che hanno partecipato al bando &#x201C;Mettiamo la storia in cornice&#x201D;. Particolarmente ricca si preannuncia la giornata di domenica 16 settembre, con un programma che si aprir&#xE0; alle 11 con la celebrazione della Messa nel cortile della chiesa parrocchiale di Zivido al termine della quale verr&#xE0; deposta una corona in commemorazione ai caduti della battaglia ricordati nella scultura siglata dall&#x2019;artista svizzero Josef Bisa. La cerimonia si terr&#xE0; alla presenza del console generale svizzero a Milano David Vogelsander e di altre rappresentanze elvetiche. Alle 15 presso il comune di San Giuliano &#xE8; in programma un momento ufficiale aperto al pubblico con un incontro tra le autorit&#xE0; locali e gli ospiti stranieri, &#xE8; attesa una rappresentanza di un&#x2019;associazione culturale francese. Il corteo per le vie della frazione prender&#xE0; il via alle 16.30 con una sfilata in abiti rinascimentali. E alle 17 i sangiulianesi si riuniranno intorno all&#x2019;arena per assistere alla dimostrazione della battaglia che quest&#x2019;anno prevede uno scontro tra cavalieri curato dalla regia di Ercolino Massimo. Questi i principali appuntamenti frutto di una collaborazione tra l&#x2019;amministrazione e l&#x2019;associazione culturale Zivido, da anni impegnate in un lavoro teso a tenere alta la tradizione locale. In primo piano ancora una volta il cruente combattimento tra svizzeri e francesi che si tenne nel 1515 sulla piana di Zivido.</p></td>
      </tr>
    </table>
      </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top"><img src="/log2.png" width="100%" height="20"></td>
  </tr>
  <tr>
    <td align="left" valign="top" bgcolor="#005A87">&#xA0;</td>
  </tr>
  <tr>
    <td align="left" valign="top"><img src="/log3.png" width="100%" height="20"></td>
  </tr>
</table>
<p class="piepagina"><a href="mailto:webmaster@aczivido.net">webmaster@aczivido.net</a></p>
</body>
</html>
