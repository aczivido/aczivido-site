<html>
<head>
<title>Giorno 18022006</title>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body>
<table width="100%" border="0" cellspacing="0" cellpadding="0">
  <tr>
    <td align="left" valign="top" width="9%"><img src="../../sangiulianomil/ACZppplogo.JPG" width="61" height="95"></td>
    <td align="left" valign="top" width="74%">
      <table width="100%" border="0" cellspacing="0" cellpadding="0">
        <tr>
          <td align="left" valign="top"><img src="../../logoacz1.jpg" width="563" height="46"></td>
        </tr>
        <tr>
          <td align="left" valign="top">
            <table width="100%" border="0" cellspacing="0" cellpadding="0">
              <tr>
                <td align="left" valign="top" width="43%"><img src="../salastampa.jpg" width="237" height="48"></td>
                <td width="57%" align="center" valign="middle">
                  <p><font size="2" face="Verdana, Arial, Helvetica, sans-serif">la
                    nostra voce, quella della stampa nazionale<br>
                    ed internazionale</font></p>
                </td>
              </tr>
            </table>
           </td>
        </tr>
        <tr>
          <td align="center" valign="bottom">
            </td>
        </tr>
      </table>
    </td>
    <td width="17%" align="center" valign="middle">
      <p><font face="Verdana, Arial, Helvetica, sans-serif" color="#0000FF" size="1"><b>
        <a href="../../origini.html">le nostre origini</a></b><br>
        <b><a href="../../attivita/iniziative.html">le iniziative</a><br>
        <a href="../../borgogig/copertina.html">il Borgo dei Giganti</a><br>
        <a href="../../phpBB2/index.html">forum</a> <br>
        <a href="../stampaindex.html">sala stampa</a><br>
        <a href="mailto:pierino.esposti@gmail.com" style="color: rgb(0,0,255)">scrivici</a></b></font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
  </tr>
  <tr>
    <td align="left" valign="top"><img src="../../colori/E6E600.gif" width="100%" height="2"></td>
  </tr>
  <tr>
    <td align="left" valign="top">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top" width="8%" bgcolor="#00A3F0">&#xA0;</td>
    <td align="center" valign="top" width="1%"><img src="../../colori/E6E600.gif" width="2" height="100%"></td>
    <td align="left" valign="top" width="91%">
      <table width="100%" border="0" cellspacing="0" cellpadding="0">
        <tr>
          <td align="right" valign="top" bgcolor="#00A3F0">
            <p><font face="Verdana, Arial, Helvetica, sans-serif" size="2" color="#FFFFFF"><b>Rassegna
              Stampa Nazionale</b></font></p>
          </td>
        </tr>
      </table>
      <p align="JUSTIFY"><img src="../ilgiorno.gif" width="280" height="37"><br>
        <font face="Verdana, Arial, Helvetica, sans-serif" size="1">18 febbraio
        2006 - di Alessandra Zanardi<br>
        <br>
        La Battaglia dei Giganti<br>
        <font size="2"><b>Marignano, settembre 1515. Il sacrificio degli Svizzeri
        per difendere Milano</b></font><br>
        <br>
        Il prossimo 10 aprile, una delegazione di Guardie Svizzere approder&#xE0;
        nel Sud-Est Milanese. Si fermer&#xE0; tra Melegnano e San Giuliano per
        rendere omaggio ai connazionali caduti nella Battaglia di Marignano, il
        sanguinoso scontro del 13 e 14 settembre 1515 nel quale si fronteggiarono
        i francesi di Francesco I e gli svizzeri del cardinale Matteo Schinner
        di Sion. In palio c&apos;era il ducato di Milano, un tassello indispensabile
        per il controllo della Lombardia e del Nord Italia. Nei libri di storia,
        il conflitto che vide trionfare i francesi &#xE8; ricordato come battaglia
        di Marignano, dall&apos;antico nome di Melegnano. Per l&apos;accanimento e il valore
        con il quale le truppe nemiche si fornteggiarono, per&#xF2;, l&apos;episodio
        &#xE8; noto anche come Battaglia dei Giganti. Tra meno di due mesi,
        l&apos;arrivo in Italia di una delegazione di Guardie Svizzere far&#xE0;
        rivivere quei momenti. A 500 anni dalla fondazione del corpo difensivo,
        istituito nel 1506 da Giulio II come organismo di tutela del Vaticano
        e del Pontefice, oltre cento militi attraverseranno il Nord Italia, ripercorrendo
        il tragitto dei padri dai Cantoni fino alla corte papale di Roma. Nel
        cammino, sosteranno nelle campagne tra Melegnano e San Giuliano Milanese,
        dove arriveranno nel pomeriggio di luned&#xEC; 10 aprile per inchinarsi
        al valore dei combattenti di una volta. Ai 12mila connazionali morti nello
        scontro dei Giganti andr&#xE0; cos&#xEC; il ricordo degli svizzeri,
        che insieme alle autorit&#xE0; locali deporranno una corona di fiori
        al monumento dei caduti, realizzato nel 1965 in memoria dei duellanti.
        La battaglia di Marignano &#xE8; rimasta negli annali come l&apos;ultima
        guerra combattuta dalle truppe d&apos;Oltralpe. Dopo la poderosa sconfitta
        infatti, gli svizzeri decisero di adottare uno schema difensivo e di rifugiarsi
        in quella condizione di neutralit&#xE0; che dura ancoraoggi. Una decisione,
        quella della non belligeranza, dettata anche dalla necessit&#xE0; di
        contenere le perdite umane, che nel 1515 furono pesantissime: su 24mila
        mercenari assoldati nei diversi Cantoni per tenere testa ai 30mila soldati
        di Francesco I ne rimasero in vita la met&#xE0;. &quot;Si tratt&#xF2;
        di una vera carneficina - commenta Pierino Esposti, storico della zona,
        tra i massimi esperti della battaglia dei Giganti - Tanti, troppi trovarono
        la morte per qualche soldo in pi&#xF9;, per cercare una disperata via
        di fuga dalla fame e dalla povert&#xE0;&quot;. Del resto, nella Svizzera
        d&apos;inizio &apos;500 non si viveva certo come adesso: lo Stato reclutava soldati
        nel tentativo di rilanciare l&apos;economia. Per le famiglie, avere un figlio,
        un padre o un parente al fronte significava poter contare su un introito
        aggiuntivo. Cos&#xEC;, anche i giovanissimi si arruolavano. Secondo
        la ricostruzione dello scontro del 1515 contenuta nelle carte dell&apos;archivio
        di Berna, il pi&#xF9; piccolo milite a scendere in battaglia fu un ragazzino
        di 12 anni appena, che mor&#xEC; dissanguato dopo essere stato colpito
        all&apos;arteria femorale. Il padre, che a sua volta era sceso in campo per
        il cardinale Schinner, accus&#xF2; la Dieta elvetica della morte prematura
        del figlio, ma l&apos;episodio venne archiviato come una delle tante, tragiche
        fatalit&#xE0; che i Giganti portarono con s&#xE8;.<br>
        Decisiva per la sconfitta del nemico si rivel&#xF2; l&apos;artiglieria francese:
        le cannonate non erano pi&#xF9; solo un fatto di folklore, ma vennero
        usate per la prima volta come vere e proprie armi di distruzione, capaci
        di creare vuoti paurosi tra le fila avversarie. A tradire gli svizzeri,
        poi, fu la disunione: non tutti i Cantoni assicurarono appoggio alla causa
        militare della pianura Padana inviando uomini, armi e vettovagliamenti.
        Manc&#xF2; anche l&apos;aiuto che era stato promesso in un primo momento
        dalle armate pontificie: l&apos;esercito del Papa rimase arroccato a Piacenza
        in attesa dell&apos;evolversi degli eventi, lasciando gli alleati soli sui
        campi del Sud Milanese.<br>
        &quot;Al di l&#xE0; della sconfitta - prosegue lo storico Esposti -
        la discesa degli svizzeri in Italia ebbe risvolti positivi sulla cultura
        ed il commercio d&apos;Oltralpe. Nella nostra Penisola, soldati e condottieri
        vennero a contatto con una dimensione di vita pi&#xF9; ricca e avanzata,
        che fu di stimolo per un ripensamento dei costumi, delle strategie commerciali,
        perfino delle tecniche di costruzione delle case&quot;. E i benefici della
        discesa in Italia, in un certo senso, durano ancora oggi. Dopo Marignano,
        la Confederazione elvetica si chiuse in una tattica difensiva che la port&#xF2;
        a dichiarare il suo stato di neutralit&#xE0;. La Svizzera non avrebbe
        pi&#xF9; concesso i propri uomini a regnanti stranieri, n&#xE8; si
        sarebbe imbarcata in sanguinose operazioni di conquista territoriale.
        La non belligeranza divent&#xF2; da quel momento non solo una filosofia
        di governo, ma anche un motivo di crescita economica, sociale e culturale.
        Per questo, quando il 12 settembre 1965 gli svizzeri inaugurarono il monumento
        ai caduti di Marignano vi apposero la scritta &quot;Ex Clade, Salus&quot;,
        dalla battaglia la salvezza. Lo scontro dei Giganti, infatti, segn&#xF2;
        l&apos;inizio del lunghissimo periodo di pace e prosperit&#xE0;, che ha fatto
        della Svizzera una delle pi&#xF9; appetibili piazze economiche e un
        esempio di senso civico in Europa e nel mondo.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
  </tr>
  <tr>
    <td align="left" valign="top"><img src="../../colori/E6E600.gif" width="100%" height="2"></td>
  </tr>
</table>
<p align="center"><font face="Verdana, Arial, Helvetica, sans-serif" size="1" color="#0000FF"><a href="mailto:pierino.esposti@gmail.com" style="color: rgb(0,0,255)">pierino.esposti@gmail.com<br>
  </a></font></p>
</body>
</html>
