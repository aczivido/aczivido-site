<html>
<head>
<meta name="GENERATOR" content="Microsoft FrontPage 3.0">
<title>L&apos;oratorio di San Lorenzo a Cantalupo - la pala ed i medaglioni</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table width="100%" border="0" cellspacing="0" cellpadding="0">
  <tr>
    <td align="left" valign="top" width="9%"><img src="../sgmcolorlogopp.jpg" width="53" height="65"></td>
    <td align="left" valign="top" width="91%"><img src="../sgmcolorlogo1.jpg" alt="sgmcolorlogo1.jpg (14160 byte)"><br>
      <table width="100%" border="0" cellspacing="0" cellpadding="0">
        <tr>
          <td align="left" valign="top"><img src="../../colori/808000.gif" width="100%" height="1"></td>
        </tr>
        <tr>
          <td align="right" valign="middle" bgcolor="#FFFFE6">
            <p><font face="Verdana, Arial, Helvetica, sans-serif" color="#808000" size="3"><b>le
              chiese</b></font></p>
          </td>
        </tr>
        <tr>
          <td align="left" valign="top"><img src="../../colori/808000.gif" width="100%" height="1"></td>
        </tr>
      </table>
      <table width="100%" border="0" cellspacing="0" cellpadding="0">
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
        <tr>
          <td align="right" valign="top">
            <p><font face="Verdana, Arial, Helvetica, sans-serif" size="2"><b>L&apos;oratorio
              di San Lorenzo a Cantalupo - la pala ed i medaglioni</b></font></p>
          </td>
        </tr>
        <tr>
          <td align="left" valign="top">
            <p><font face="Verdana, Arial, Helvetica, sans-serif" size="-7" color="#FFFFFF">o</font></p>
          </td>
        </tr>
      </table>
      <table width="100%" border="0" cellspacing="0" cellpadding="0">
        <tr>
          <td align="left" valign="top"><img src="../../colori/E6E600.gif" width="100%" height="1"></td>
        </tr>
      </table>
      <table width="100%" border="0" cellspacing="0" cellpadding="0">
        <tr>
          <td align="left" valign="top" width="1%"><img src="../../colori/E6E600.gif" width="1" height="100%"></td>
          <td align="left" valign="top" width="98%">
            <p align="JUSTIFY"><font face="Verdana, Arial, Helvetica, sans-serif" size="1">Nata
              per l&apos;altare che tuttora la ospita, <a href="../largeimages/cantalupo02.jpg"><font color="#0000FF">la
              sontuosa pala</font></a> fu probabilmente l&apos;ultimo atto del rinnovamento
              dell&apos;oratorio di Cantalupo promosso da Alfonso Vismara e dai fratelli
              intorno al 1740, poco dopo l&apos;acquisizione del giuspatronato.<br>
              Della tela non sembra esistere traccia nella letteratura, fatta
              eccezione per una breve citazione: &quot;opera notevole per robustezza
              di colorito e grandiosit&#xE0; di linee, attribuita a un buon
              autore della seconda met&#xE0; del Seicento&quot; (Sette secoli,
              1979, n.185) Nella recente schedatura dei beni dell&apos;ente condotta
              da Sergio Rebora l&apos;errata cronologia era gi&#xE0; stata corretta
              in favore di un pi&#xF9; verosimile 1740-1749, oggi definitivamente
              confermato. Durante il restauro condotto da Barbara Ferriani (i
              cui risultati, date le condizioni di partenza della tela, sono andati
              al di l&#xE0; di ogni aspettativa) sono infatti state recuperate
              la data e la firma: Giovan Battista Sassi, 1747.<br>
              Il 13 maggio di quello stesso anno lo scultore Carlo Nava ricevette
              da Alfonso Vismara il compenso per la realizzazione dell&apos;ancona
              di marmo destinata ad ospitare la tela (AIMI, &quot;Prerogative&quot;
              822). Due anni dopo, il resoconto della visita pastorale descrive
              una situazione simile all&apos;odierna, con la pala sull&apos;altare e le
              pareti ornate di medaglioni affrescati, sagomati a scudo, con le
              figure dei santi <a href="../largeimages/cantalupo03.jpg"><font color="#0000FF">Filippo
              Neri</font></a>, <a href="../largeimages/cantalupo04.jpg"><font color="#0000FF">Antonio
              di Padova</font></a>, <a href="../largeimages/cantalupo05.jpg"><font color="#0000FF">Francesco
              di Paola</font></a> e <a href="../largeimages/cantalupo06.jpg"><font color="#0000FF">Vincenzo
              Ferrer</font></a> (ibidem; stranamente il testo descrive la pala
              come &quot;imago Beatissime Virginis Marie Iesum Christum e cruce
              depositum gestantis&quot;).<br>
              Anche i quattro santi a mezza figura vanno probabilmente ascritti
              alla mano del Sassi o di un suo stretto collaboratore (non ne dovevano
              mancare nella bottega di un pittore ormai avanti negli anni e abituato
              ad affrescare grandi superfici) ma il leggero scadimento qualitativo
              che vi si avverte va forse imputato a un ritocco eseguito nel 1884,
              quando il cappellano don Pietro Belossi fece decorare gran parte
              delle pareti da un pittore ignoto. A questo momento risale probabilmente
              il partito decorativo sulle pareti e, forse, l&apos;intera composizione
              della volta, con un trionfo di puttini incorniciatoda neo-settecenteschi
              riquadri mistilinei e figure in mono cromo. Miracolosamente intatta,
              invece, &#xE8; rimasta la tela, il cui restauro non ha rivelato
              tracce di ridipinture.<br>
              Anche la pittura su tela del Sassi, fino a pochi anni fa noto soprattutto
              come frescante, sta progressivamente riemergendo (per accurati aggiornamenti
              bio-bibliografici si vedano Caprara 1995, pp.166-167, e Coppa 1999b,
              p.307). La composizione di Cantalupo ripropone, semplificandola
              e in certa misura decantandola, la grandiosa messa in scena della
              &quot;Madonna col Bambino e santi&quot; della chiesa di S. Zeno
              al Foro di Brescia, databile al 1739. Nello schema si rivelano affinit&#xE0;
              anche con la &quot;Madonna col Bambino adorata dai santi Carlo e
              Antonio da Padova&quot; della chiesa dei Ss. Tommaso e Andrea a
              Pontevico, di recente riconosciuta al Sassi dalla Frisoni, che la
              considera tarda (Frisoni 2000, p.219).<br>
              Direttore dal 1728 dell&apos;Accademia Ambrosiana (il fratello Giuseppe
              Antonio era prefetto della Biblioteca), alla data del 1747 il cavalier
              Sassi era all&apos;apice di una fortunata carriera, segnata a quanto
              sembra da precosi contatti con il Solimena e con il classicismo
              marattesco romano e bolognese. Nel quarto e nel quinto decennio
              il linguaggio del pittore appare assestato, come &#xE8; stato
              rilevato dagli studi, su un personale registro di solido e aggraziato
              barocchetto, incline a riproporre con frequenza schemi, fisionomie
              e pose. E&apos; circa di questo momento la lettera di Pietro Ligari a
              Carlo Venosta Visconti che lo include nella ristretta cerchia dei
              pittori &quot;speculativi&quot; insieme al Magatti, Petrini, Borroni,
              Balestra e Piazzetta (16 luglio 1746, citata in Coppa 2001, p.74).
              Nella pala di Cantalupo l&apos;artista, ormai quasi settantenne, si dimostra
              peraltro straordinariamente sicuro dei propri mezzi: una prova di
              grande accademia, composta su un ritmo spezzato, con pose bloccate
              e gesti sopsesi di studiata eleganza. la stesura &#xE8; fluida,
              le virtuosistiche pennellate, lunghe e sciabolanti, stendono una
              materia magra come la tempera. Delicatissime le modulazioni dei
              colori, soprattutto il grigio e l&apos;azzurro, sui panneggi forti e
              vaporosi, e fortemente espressiva la valorizzazione della preparazione,
              che crea incarnati cerei e ombre brune, di vaga ascendenza abbiatesca.<br>
              <br>
              (Federico Cavalieri, da &quot;Il tesoro dei poveri&quot;, Silvana
              Editoriale, 2001)</font></p>
          </td>
          <td align="right" valign="top" width="1%"><img src="../../colori/E6E600.gif" width="1" height="100%"></td>
        </tr>
      </table>
      <table width="100%" border="0" cellspacing="0" cellpadding="0">
        <tr>
          <td align="left" valign="top"><img src="../../colori/E6E600.gif" width="100%" height="1"></td>
        </tr>
      </table>
     </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>&#xA0;</td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" color="#0000FF" size="1"><a href="../index.html"><b>indice
        del sito</b></a></font></p>
    </td>
  </tr>
</table>
<p align="center"><a href="../../index.html"><img src="../ACZppplogo.JPG" border="0"></a><br>
  <font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../index.html" style="color: rgb(0,0,255)"><font color="#0000FF">Associazione Culturale Zivido</font></a><br>
  <a href="mailto:pierino.esposti@gmail.com" style="color: rgb(0,0,255)">pierino.esposti@gmail.com</a></font></p>
</body></html>
