<html>
<head>
<meta name="GENERATOR" content="Microsoft FrontPage 3.0">
<title>autore sconosciuto</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p align="JUSTIFY"><font face="Verdana, Arial, Helvetica, sans-serif" size="2"><b>La
        Madonna in trono fra Santi<br>
        </b></font><font size="1" face="Verdana, Arial, Helvetica, sans-serif">(autore
        sconosciuto) <br>
        <br>
        Restano da considerare ancora gli affreschi che decorano la prima campata
        sinistra e quelli delle due campate di destra.<br>
        Purtroppo quelli della navata sinistra sono in condizioni di grave deterioramento,
        tali da compromettere una lettura agevole; tuttavia essi parlano ancora
        un alto linguaggio toscano e testimoniano di un livello poetico non comune.<br>
        L&apos;intera parete di fondo &#xE8; occupata da una Madonna in trono con
        il Bambino, circondata da quattro Santi: una composizione votiva - uno
        dei santi a sinistra presenta il committente - simile in tutto alla composizione
        della Madonna della campata centrale.<br>
        Il Longhi, accennandovi brevemente vi ha felicemente individuato un &quot;alto
        seguace di Maso&quot;. Ecco presentarsi infatti, in questo affresco, quella
        lucida qualit&#xE0; dello spazio che conosciamo solo negli affreschi
        di maso, quella perentoria fermezza di assi verticali e orrizzontali quale
        si ammira qui, nel transetto della chiesa gotica che occupa lo sfondo,
        nel breve muro dietro le figure e in quel dossale del trono poligonale
        che si sfaccetta nella cristallina sequenza delle brevi cuspidi triangolari.
        Entro questi puri volumi spaziali si collocano gli altri volumi delle
        figure, con una larghezza epica che solo Maso pu&#xF2; avere insegnato:
        nella geometrica cavit&#xE0; del trono la figura della Madonna ha uno
        squadro fermo e ampio che il manto delimita scendendo dalle spalle in
        una compatta massa triangolare. La forma tende cos&#xEC; a svilupparsi
        in due dimensioni soltanto, quasi in uno svolgimento in superficie, che
        la piatta bordura del manto sottolinea; altrettanto &#xE8; per le due
        figure massicce laterali ancora visibili, quella di San Paolo con la spada
        e dell&apos;altro Santo col vessillo crociato, la cui postura e il modulo solenni
        quasi geometrizzanti, allentano e temperano l&apos;azione.<br>
        Quanto si intravvede del colore, lo rivela a larghe stesure e di un timbro
        sonoro; secondo appunto quel modo di colorire maestoso che rappresenta
        uno dei due poli cromatici, per cos&#xEC; dire, - l&apos;altro &#xE8; quello
        di Stefano - verso cui s&apos;orientava la pittura a Firenze nel quinto decennio
        del secolo.<br>
        Tali considerazioni vengono confermate negli episodi con storie di Isacco
        e di Giacobbe che prendono posto nelle vele della volticella. Poco pi&#xF9;
        dei contorni delle figure sono ora ravvisabili, dove l&apos;argine fermo della
        linea verticale chiude volumi brevi e dilatati in superficie, ma sempre
        di compatto colore, di una curvatura forse pi&#xF9; lenta che non solitamente
        in Maso; le indicazioni dello spazio vi sono scarne, ma nettissime, come
        nella scena fra Isacco e Giacobbe, racchiusa quasi in una scatola spaziale,
        le cui direzioni in orrizzontale e in profondit&#xE0; si ripetono nelle
        pareti, nel letto, nel tavolino.<br>
        Ci sembra indubitabile che questi affreschi risalgano alla prima decorazione
        della chiesa e cio&#xE8; che l&apos;ignoto pittore facesse parte del gruppo
        di &quot;esuli&quot; fiorentini del 1348; la presenza dominante di una
        poetica masesca ne fa fede, se si pensa che questa ag&#xEC; sull&apos;ambiente
        fiorentino al massimo proprio tra il 1340 e il 1350.<br>
        Chi poi fosse l&apos;ignoto autore di questi affreschi, nelle condizioni in
        cue essi si trovano ora (se non si osa fare il nome stesso di Maso, gi&#xE0;
        forse morto a quel tempo) non ci si pu&#xF2; provare a dirlo. Vale forse
        la pena di notare che la madonna presenta forse qualche affinit&#xE0;
        con le Madonne di Puccio di Simone, al quale recentemente il Longhi ha
        rivolto la sua attenzione indicandolo fra i pi&#xF9; attenti e alti
        seguaci di maso (della sua fama e bravura fanno fede, oltre le numerose
        attribuzioni del vasari, l&apos;essere citato fra i migliori pittori fiorentini
        nel documento pistoiese del 1347); e riflettere sulle notate tangenze
        di Puccio di Simone con l&apos;arte di Giovanni da Milano (perticolarmente
        nel trittico fabrianense del 1354), col quale pot&#xE8; avere contatti
        ed amicizia anche negli precdenti. ma si tratta qui solo di notare coincidenze,
        per stringere oltre le quali, se ne valesse la pena, occorrerebbe avere
        altre conoscenze ed approfondimenti sul percorso stilistico di Puccio,
        di quanti non se ne abbiano al momento attuale.</font></p>
    </td>
  </tr>
</table>

<hr noshade="" size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></small></p>
</body>
</html>
