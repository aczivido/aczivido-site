<html>
<head>
<meta name="GENERATOR" content="Microsoft FrontPage 3.0">
<title>autore sconosciuto</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table width="100%" border="0" cellspacing="0" cellpadding="0">
  <tr>
    <td align="left" valign="top">
      <p align="JUSTIFY"><font face="Verdana, Arial, Helvetica, sans-serif" size="2"><b>Le
        vergini sagge e le vergini folli<br>
        </b></font><font size="1" face="Verdana, Arial, Helvetica, sans-serif">(autore
        sconosciuto) <br>
        <br>
        Meglio conservati sono gli afffreschi della seconda camapata della nave
        destra. Nuda la parete di fondo (ma forse scialbata per far posto all&apos;altare
        barocco, ch&#xE8; non s&apos;immagina una parete di fondo vuota in una campata
        cos&#xEC; fittamente decorata) i quattro scomparti della volta raffigurano
        i simboli dei quattro evangelisti, mentre le vergini sagge e folli della
        parabola, busti di profeti e santi e altre immagini occupano gli intradossi
        degli archi.<br>
        Gli affreschi furono brevemente menzionati dal Toesca nel 1912 e assegnati
        a un tardo seguace di Giovanni da Milano della &quot;met&#xE0; pi&#xF9;
        progredita del Trecento&quot;; opinione seguita dal Marabottini e ripresa
        dal Salmi. Il Longhi vi accenn&#xF2; pure nella sua Introduzione al
        Catalogo della Mostra d&apos;Arte lombarda dai Visconti agli Sforza, dicendoli
        di un &quot;franco pittore toscano, pur esso, si direbbe, fiorentino&quot;.<br>
        A volre guardare i simboli degli evangelisti sulle volte, serrati entro
        quei tondi di gaddiana memoria, non parrebbe di poter dubitare dell&apos;origine
        toscana del maestro, per quella forza lampeggiante del chiaroscuro, per
        l&apos;energico flettersi e quasi artigliarsi dei contorni, per quel modularsi
        del colore su un unico tono rossastro. L&apos;angelo poi ha chiare derivazioni
        ancora giottesche nel viso ombreggiato da un morbido chiaroscuro, ma l&apos;ampio
        panneggio e le ali e persino le mani curiosamente dilatate a tenere il
        rotulo, tendono a sviluppare l&apos;immagine di una frontalit&#xE0; assoluta.<br>
        Questa tendenza si fa pi&#xF9; perspicua e dominante nelle figure delle
        imbotti e nella Madonna &quot;mater virginum&quot; dipinta al sommo dell&apos;arco
        e a ridosso di esso, come pure nella vergine che le sta di fronte sull&apos;arco
        opposto, addirittura prossima, questa, alla deformazione piana dell&apos;immagine.
        Nelle varie vergini, le scollature larghe e quadrate, i volti perfettamente
        ovali, il ricadere delle pieghe diritte e larghe, e delle sopramaniche,
        persino la decorazione a larghi triangoli intorno alle immagini, tutto
        insiste su una resa piana e grafica dell&apos;immagine pi&#xF9; che non plastica.<br>
        Plastici, e ben vedere, non sono neppure quei volti di profeti, ancorch&#xE8;
        il colore arrossi fortemente le guance e la fronte, e la linea cruda definisca
        le austere e talvolta adunche fisionomie. Poich&#xE8; infatti il Cristo
        e molti profeti hanno una personalit&#xE0; severa e quasi arcigna che
        si tempera nella grazia amabile se pur contegnosa delle vergini. E&apos; stato
        notato che il tema delle vergini sagge e folli &#xE8; raro nel&apos;arte
        italiana, frequente invece, in Francia. Pu&#xF2; darsi che il committente
        lombardo abbia preferito un tema di sapore un po&apos; esotico in Italia, ma
        ci&#xF2; non toglie che ne abbia affidata l&apos;esecuzione ad un toscano.
        un simile tema, in mano a un lombardo - e per di pi&#xF9; come &#xE8;
        stato suggerito di un seguace tardo, verso il 1380, di Giovanni da Milano
        - lo avrebbe stimolato a ben altre, spiritose diversioni di costume, proprio
        in anni in cui il lusso s&apos;andava sfrenando in ricami e gioielli, tutti
        puntualmente diffusi nelle miniature del tempo, nonch&#xE8; a ben altre
        piacevolezze di colorito e di linearismo gotici. Qui la moda delle pieghe
        e delle lunghe sopramaniche - ch&#xE8; anche il nostro pittore osserva
        la moda - rappresenta soprattutto un utile pretesto a quegli appiattimenti
        della forma e del colore a lui tanto cari, senza neppure l&apos;ombra di raffinati
        decorativismi. Come non vi &#xE8; ombra in quei visi, di quel gusto
        per i tipi fisionomici che in quegli stessi anni, per esempio, un pittore
        padano, Tommaso da Modena andava profondendo nelle campagne di Orsola
        a Treviso.<br>
        Un pittore toscano, dunque, secondo noi, ha dipinto questi affreschi verso
        il 1350. Un pittore che mostra d&apos;essersi anch&apos;egli educato nella sfera
        poetica di maso - per quella tenace applicazione del problema masesco
        di spaziare in superficie le immagini - alla quale si frammischiano reminiscenze
        di taddeo e della bottega orcagnesca degli anni pi&#xF9; felici e cio&#xE8;,
        appunto, intorno alla met&#xE0; del secolo.</font></p>
    </td>
  </tr>
</table>

<hr noshade="" size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></small></p>
</body>
</html>
