<html>
<head>
<meta name="GENERATOR" content="Microsoft FrontPage 3.0">
<title>Tagliabue8</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<table border="0" width="100%" cellspacing="0" cellpadding="0">
  <tr>
    <td valign="top" width="100%">
      <p align="JUSTIFY"><b><font face="Verdana, Arial, Helvetica, sans-serif" size="2">Gli
        Umiliati a Viboldone</font></b><br>
        <font face="Verdana, Arial, Helvetica, sans-serif" size="1"> di Mauro
        Tagliabue<br>
        <br>
        <b>Dai Landriani, ultimi prepositi, agli Arcimboldi, primi commendatari</b><br>
        Il fenomeno che ridusse tante istituzioni religiose a centri di potere
        economico in balia di potenti gruppi familiari, avviato gi&#xE0; nel
        Trecento e vertiginosamente radicatosi nel corso del Quattrocento, non
        troca eccezione neppure nella prepositura di Viboldone, al cui governo
        si susseguirono esponenti della famiglia da Landriano, per oltre un settantennio,
        dal 1459 l 1525.<br>
        Primo di essi fu Giacomo, figlio di Accorsino. La sua candidatura venne
        proposta dallo stesso duca Francesco Sforza, come rivelano le lettere
        del 6 e del 21 febbraio e ancora dell&apos;8 marzo 1459, indirizzate al proprio
        commissario Ottone del Carretto perch&#xE8; se ne facesse promotore
        a Roma, presso il papa, contro la concorrenza di frate Pietro della Croce,
        appoggiato invece dagl Umiliati. Ebbe la meglio il Landriani, se il 31
        dicembre 1460 risulta lui titolare dell&apos;ambita carica. Venne assunto pure
        al supremo ufficio di maestro generale, nel 1469, e confermato a vita
        dal papa, in deroga alle costituzioni dell&apos;Ordine che nel 1436 avevano
        ridotto al triennio la durata dell&apos;incarico generalizio. E il doppi ufficio
        mantenne fino alla morte, avvenuta l&apos;8 novembre 1485, dopo 25 anni di
        governo durante i quali favor&#xEC; i propri congiunti nell&apos;assegnazione
        dei beni patrimoniali della prepositura: lo dimostrano le licenze ducali
        del 5 marzo 1472 e del 3 novembre 1477, concesse per il rinnovo, al tesoriere
        ducale Antonio da Landriano, della locazione novennale su alcune possessioni
        di Montone e di Settimo, o la licenza del 18 gennaio 1483 in favore di
        Pietro da Landriano, consigliere ducale, che aveva in locazione i prati
        dnominati del Mulino e del Borgo, la cui estensione era di circa 360 pertiche.<br>
        Non dovette discostarsi di molto la politica perseguita, nella gestione
        del patrimonio, dal successore Ludovico, figlio di Antonio, il tesoriere
        ducale appena ricordato, il quale rimase al governo della prepositura
        per quasi un quarantennio. Investiture livellarie concernenti le acque
        della roggia Zerbia, che usciva dalla Vettabbia e bagnava le terre di
        Montone, vennero effettuate per esempio, nel 1493 e di nuovo nel 1510,
        in favore di Francesco Brivio, marito di sua sorella Margherita, anche
        se i due non andarono del tutto esenti da qualche screzio, non disgiunto
        forsa da questioni ereditarie la cui eco ci &#xE8; pervenuta tramite
        un compromesso del 1508.<br>
        Al padre, morto assassinato, Ludovico subentr&#xF2; comunque nell&apos;incarico
        di consigliere e tesoriere ducale con il ritorno di Massimiliano Sforza
        a Milano, al quale era molto legato, mentre fu inviso ai Francesi che,
        anzi, lo fecero prigioniero e lo rilasciarono soltanto dietro pagamento
        di un forte riscttto. Le vicende familiari e le implicazioni della politica
        sforzesca non gli impedirono tuttavia di occuparsi dell&apos;edificio di cui
        era preposito e bench&#xE8; non disdegnasse di risiedere a Milano, or
        nella casa di Porta Ticinese in contrada Rugabella, nella parrocchia di
        S. Eufemia, fatta riparare nel 1472 dal suo predecessore, or nella casa
        di Porta Cumana in parrocchia S. Cipriano, or in quella di Porta Nuova
        in parrocchia di S. Eusebio, non trascur&#xF2; di &quot;bonificare bona&quot;
        e &quot;domus&quot; di quello che ormai veniva chiamato il suo monastero.A
        tale scopo, nel 1509, invest&#xEC; 450 lire imperiali per le riparazioni,
        con riguardo particolare alla &quot;saletta aperta in domibus dicti monasterii&quot;,
        denominata &quot;Humiliatorio&quot;, piuttosto pericolante nei muri: &quot;Ubi
        oportet expendere&quot;, ribadiva il preposito, anche perch&#xE8; &quot;muralie
        dicti loci cui dicitur in Humiliotorio minantur ruynam&quot;. Prefer&#xEC;
        comunque deflettere dalle cure amministrative affidandone l&apos;incarico a
        fra Paolo da Corsico (l&apos;unico professo di Viboldone, tra l&apos;altro, di cui
        sia emersa qualche traccia), ricompensato con la prepositura umiliata
        di S. Marino di Crema. Seppe inoltre tesaurizzare in beni artistici, come
        dimostra l&apos;acquisto, per 80 scudi d&apos;oro, dei celebri arazzi illustranti
        la battaglia di Pavia con le imprese del duca di Nemours, Gastone di Foix
        (+1512), opera di Bernardo van Orley, ora conservati nel Museo nazionale
        di Napoli.<br>
        E la comunit&#xE0;? In oblio, ma non estinta, se alla morte di Lodovico,
        avvenuta negli ultimi mesi del 1523, ebbe la forza di opporre un suo preposito,
        Giorgio Lurasco, al candidato dei Landriani, Giovanni Andrea, in un intrecciarsi
        di vicende che attendono ancora di essere chiarite. Tutto ci&#xF2; avvenne
        prima che il 28 dicembre 1525 la ricca prepositura, ambita anche dai Trivulzio,
        finisse in commenda nelle mani del neoeletto vascovo di Novara Giovanni
        Angelo Arcimboldi (1485-1555), il tristemente noto collettore di lasciti
        indulgenziali nella Germania di Lutero. L&apos;ottenne col denaro, come egli
        stesso si compiace di ricordare nella sua autobiografia: al Lurasco, che
        della prepositura di Viboldone diceva di essere provvisto &quot;auctoritate
        ordinaria&quot;, diede in cambio la prepositura umiliata di S. Pietro
        di Caravaggio del valore di 550 ducati; riusc&#xEC; invece a tacitare
        il Landriani, che la pretendeva &quot;auctoritate apostolica&quot;, ricompensandolo
        con una pensione annua di 540 ducati d&apos;oro, suddivisa tra lui e suo padre,
        il cavaliere gerosolimitano Gaspare, &quot;et sic omnes concordati sunt&quot;.<br>
        Fu peraltro molto pi&#xF9; difficile vincere le resistenze dei Trivulzio,
        che con i loro due cardinali, Scaramuzza e Agostino, &quot;acerrime se
        opposuerunt&quot; anche alla nomina dell&apos;Arcimboldi a vescovo di Novara,
        &quot;illis solis resistentibus&quot;, ma alfine ottenuta a loro scorno,
        rimarca soddisfatto l&apos;Arcimboldi, &quot;in faciem et obbrobrium ipsorum
        cardinalium Trivultiorum&quot;. Del cardinale Agostino, protettore tra
        l&apos;altro dell&apos;Ordine umiliato, si trova traccia anche in un documento del
        21 genneio 1525, nel quale si fregia del titolo di &quot;commendatario
        di Viboldone&quot; in occasione di una ricognizione sui beni di Montone.
        I documenti successivi, per&#xF2;, indicano nell&apos;Arcimboldi il commendatario:
        anche in questo caso dev&apos;essere riuscito a smorzare le ire del potente
        cardinale con qualche pensione, pattuita per vie processuali, e che sappiamo
        essergli stata versata in 200 ducati nel 1542, e ancora ad altri membri
        della famiglia in seguito.<br>
        Molto meno bast&#xF2; invece per i frati rimasti in comunit&#xE0;
        alle dipendenze di un priore per il loro sostentamento, l&apos;ex accaparatore
        di decime e indulgenze papali stabil&#xEC;, nel 1532, che dovesse bastare
        la rendita di 700 pertiche di terra suddivise in pi&#xF9; parcelle.
        magra porzione se rapportata alle oltre 10.000 pertiche cui assommava
        il patrimonio fondiario della prepositura, ma pi&#xF9; che sufficiente
        evidentemente per lo spregiudicato e avido commendatario, che non pensava
        certo a rivitalizzare la vita religiosadi una comunit&#xE0; che, per
        quanto immiserita, riusc&#xEC; a tirare avanti, conoscendo anzi nuove
        adesioni, prima di naufragare nel tracollo generale dell&apos;Ordine.<br>
        L&apos;Arcimboldi si preoccup&#xF2; piuttosto di mantenere la ricca prepositura
        in appannaggio alla famiglia. Gi&#xE0; nel 1548, alla vigilia della
        sua nomina ad arcivescovo di Milano (1550), la trasmise al maggiore dei
        figli maschi, Ottaviano, morto nel 1563. Gli subentr&#xF2; allora il
        fratello minore, Antonello, letterato di certa fama, in contatto con Carlo
        Borromeo per le vite degli arcivescovi di Milano, divenuto anche titolare
        della prevostura di Crescenzago. Fu durante la sua amministrazione da
        commendatario di Viboldone che, nel 1571, all&apos;indomani della celebre archibugiata
        scoccata da un Umiliato contro il santo arcivescovo di Milano, venne decretata
        da Pio V, il 7 febbraio, la soppressione del ramo maschile dell&apos;Ordine
        degli Umiliati.<br>
        Si concludeva cos&#xEC;, dopo quattro secoli, l&apos;avventura storica della
        comunit&#xE0; umiliata di Viboldone, nella quale, alla vigilia della
        soppressione, vivevano ancora sei sacerdoti, due chierici e alcuni conversi.
        Continu&#xF2; per&#xF2; a sussisterne il patrimonio, grazie alla commenda,
        pervenuta, dopo la morte di Antonello (1578), nelle mani di un altro Arcimboldi,
        di nome Giovanni Angelo come il primo commendatario, suo nonno. Sar&#xE0;
        lui a progettare una nuova soluzione per la vetusta prepositura, affidandola,
        dopo lunghe trattative, a una comunit&#xE0; di monaci benedettini di
        Monte Oliveto.<br>
        <br>
        (da &quot;L&apos;Abbazia di Viboldone&quot;, 1990 Banca Agricola Milanese)</font>
      </p>
      </td>
  </tr>
</table>
<hr noshade="" size="1">
<table border="0" width="100%" cellspacing="0" cellpadding="0">
  <tr>
    <td align="center" valign="top" width="100%">
      <p><a target="pagina" style="color: rgb(0,0,255)" href="tagliaindex.html"><font color="#0000FF" face="Verdana, Arial, Helvetica, sans-serif" size="1"><b>indice
        Tagliabue</b></font></a></p>
    </td>
  </tr>
</table>
<hr noshade="" size="1">
<p align="center"><a href="../../index.html" target="_top"><img src="../ACZppplogo.JPG" alt="ACZppplogo.JPG (8252 byte)" width="61" height="95" border="0"></a><br>
  <small><font face="Verdana, Arial, Helvetica, sans-serif" size="1">sito di propriet&#xFFFD;
  dell&apos;<a href="../../index.html" target="_top"><font color="#0000FF">Associazione
  Culturale Zivido</font></a><br>
  <a href="mailto:pierino.esposti@gmail.com"><font color="#0000FF">pierino.esposti@gmail.com</font></a></font></small></p>
</body>
</html>
