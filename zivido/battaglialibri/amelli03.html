<html>
<head>
<meta name="GENERATOR" content="Microsoft FrontPage 3.0">
<title>Amelli Cesare - La battaglia di Marignano</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="2" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Amelli
        Cesare<br>
        <b>La Battaglia di Marignano</b><br>
        Ricerche e studi sull&apos;opera<br>
        degli Svizzeri e sui loro<br>
        rapporti con gli altri<br>
        Stati prima e dopo<br>
        la Battaglia<br>
        <br>
        1965<br>
        Edizioni Istituto Storico<br>
        Melegnanese.<br>
        Tip. Mascherpa - S.Giuliano M.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1">
        <b>La forza elvetica verso Marignano</b><br>
        Nel 1300 una singolare formazione emerge dalla confusione politica tedesca,
        &quot;la Svizzera&quot;. Ai margini del dominio asburgico le regioni montuose
        di Uri, Unterwalden e Schwitz (donde poi il nome di Svizzera), abbandonate
        alla prepotenza dei governatori feudali, dopo avere altre volte ottenuto
        e perduto riconoscimenti e garanzie, alla notizia della morte di Rodolfo
        d&apos;Asburgo, nel 1291, strinsero fra di loro un patto di reciproca difesa
        e di vicendevole aiuto.<br>
        La prima prova dell&apos;efficacia della solidariet&#xE0; giurata svizzera
        avvenne nella battaglia di Morgarten (1315), quando i rudi montanari sconvolsero
        e cacciarono un superbo squadrone di cavalieri asburgici. E per tutto
        il 1300 gli Svizzeri dovettero difendere la loro libert&#xE0; dal prepotere
        degli Asburgo.<br>
        Ma intanto la loro unione si rafforzava e si estendeva per l&apos;adesione
        spontanea di regioni vicine: ai tre Cantoni primitivi si unirono successivamente
        Lucerna, Zurigo, Glarona, Zug e Berna. Questa &#xE8; la Confederazione
        degli Otto Cantoni (1353).<br>
        I loro legami, assai incerti e deboli, furono rafforzati nella tradizionale
        lotta contro gli Asburgo, sconfitti duramente a Sempach (1386) ed a Nafels
        (1389).<br>
        Da questo momento gli Asburgo, orientatisi verso il Danubio, cessarono
        di interessarsi degli Svizzeri, che dovettero per&#xF2; difendersi contro
        un altro pericolo da parte dell&apos;ambizioso duca di Borgogna, sconfitto
        poi a Morat (1476) e successivamente nello stesso anno a Grandson. Queste
        due battaglie, nelle quali la cavalleria borgognona di Carlo il Temerario
        fu respinta e disfatta dalle fanterie svizzere ordinate in numerose schiere
        ed armate di lunghe picche, segnarono il declino dell&apos;arma della cavalleria,
        tipicamente feudale, ed iniziarono la straordinaria fama delle fanterie
        svizzere. <a href="amelli10.html"><font color="#0000FF">(nota 1)</font></a><br>
        Era infatti cosa del tutto insolita che le fanterie vincessero le pesanti
        cavallerie feudali: sino allora alla cavalleria era legata l&apos;azione offensiva
        e l&apos;esito della battaglia. Il successo delle fanterie svizzere segn&#xF2;
        il trapasso ad una nuova fase dell&apos;arte militare.<br>
        Si cominci&#xF2; cos&#xEC; a ricercare, dagli altri Stati, l&apos;amicizia
        degli Svizzere, che fornivano ottimi soldati mercenari: fu il re francese
        Luigi XI a concludere con essi il primo accordo per il reclutamento di
        soldati svizzeri al suo servizio (1474).<br>
        Il valore e la potenza militare degli Svizzeri erano cresciuti a tal segno
        che del ducato di Milano pareva potessero disporre a loro talento; l&apos;Impero
        e la Casa d&apos;Austria ne ricercarono l&apos;alleanza non meno della Francia;
        ed ugualmente facevano il Papa, Venezia ed i duchi di Savoia; la vittoria
        dipendeva dal numero dei soldati svizzeri che si potevano reclutare.<br>
        Intanto, per&#xF2;, in Svizzera si indeboliva il sentimento unitario,
        si trascurava l&apos;agricoltura, si rovinava il commercio, perch&#xE8; i
        giovani si davano al mestiere delle armi, sia per disposizione naturale,
        sia per le somme di denaro offerto loro per l&apos;ingaggio. <a href="amelli10.html"><font color="#0000FF">(nota
        2)</font></a><br>
        Nel 1500 gli Svizzeri avevano aoutato Ludovico il Moro a rioccupare il
        ducato di Milano, e da allora essi si erano installati nella contea di
        Bellinzona, in territorio italiano; e un trattato stipulato ad Arona nell&apos;aprile
        del 1503 con il re francese Luigi XII, aveva finito col riconoscerne loro
        il possesso.<br>
        Ma gli Svizzeri, ora, pretendono di pi&#xF9;: vogliono aveve voce deliberativa
        nei futuri destini del Milanese. Essi infatti, appoggiati alla forza delle
        armi, pretendono che nel ducato di Milano, dopo che Ludovico il Moro con
        tradimento fu consegnato ai Francesi, tornino di nuovo gli Sforza. Tale
        &#xE8; anhe il pensiero del papa Giulio II e dei Veneziani, i quali
        tutti, insieme con i Cantoni svizzeri, vogliono essere riconosciuti protettori
        di Milano, come antico feudo imperiale, e reclamano a gran voce che i
        Milanesi prestino loro giuramento di fedelt&#xE0;.<br>
        Prevale la forza degli Svizzeri: il 29 dicembre 1512 Massimiliano Sforza
        entra in Milano, scortato da una compagnia svizzera, e riceve le chiavi
        della citt&#xE0; dai rappresentanti dei Cantoni svizzeri. I Cantoni,
        dunque, trionfano. Anzi, essi vorrebbero per s&#xE8; tutta quella parte
        del Milanese che guarda verso i loro monti; il che rende, a qualsiasi
        potenza europea, impossibile il dominio del Milanese. E qualcuno comincia
        a pensare che l&apos;unica salvezza dell&apos;Italia contro i Tedeschi, gli Spagnoli,
        i Francesi sia l&apos;unione con gli Svizzeri.<br>
        Ancora nel 1513 il re di Francia, Luigi XII, desiderava ardentemente l&apos;amicizia
        degli Svizzeri: sapeva per esperienza che con le loro forze si otteneva
        una sicura vittoria. Il suo progetto di riconquistare il Milanese, quale
        discendente di Valentina Visconti che aveva sposato Luigi duca di Orl&#xE9;ans,
        diventava ogni giorno pi&#xF9; maturo e richiedeva una soluzione. Ma
        il re di Francia ben sapeva le condizioni dell&apos;accordo tra Massimiliano
        Sforza e gli Svizzeri, e si accorse molto presto che la fatica di amicarsi
        quella nazione era del tutto vana: quando infatti Carlo de la Tremouille,
        signore di Talmont, giunse a Lucerna, a capo di unambasciata per presentarsi
        alla Dieta svizzera, sei Cantoni avevano gi&#xE0; ratificato i patti
        con Massimiliano Sforza, tre altri Cantoni stavano per ratificare, e tre
        ancora erano incerti.<br>
        Ma qualche tempo dopo tutti i Cantoni ratificarono gli accordi stabiliti
        con il duca di Milano; respinsero tutte le proposte di Luigi XII; e dichiararono
        che per la Francia vi era assoluta proibizione di reclutare soldati svizzeri,
        sia da usarsi in Italia sia fuori d&apos;Italia.<br>
        Il collaudo delle intenzioni elvetiche avvenne il 6 giugno 1513 a Novara,
        assediata dai Francesi, guidati dal La Tremouille e dal Trivulzio. Gli
        Svizzeri, esaltati dai loro capitani, uscirono dopo la mezzanotte dalle
        mura, ed assaltarono con feroce impeto il campo francese; occuparono sanguinosamente
        le artiglierie, e le rivoltarono contro il nemico. Poi passarono all&apos;assalto
        all&apos;arma bianca. Dopo due ore di furioso combattimento, rientrarono in
        Novara urlando vittoria e trionfanti sulle spoglie francesi. E questa
        vittoria elev&#xF2; alle stelle la loro fama: gli Svizzeri erano invincibili.
        La loro prima ed unica sconfitta era avvenuta nel remotissimo anno 58
        avanti Cristo, quando Giulio Cesare conduceva la campagna militare in
        Gallia.<br>
        Lo storico Francesco guicciardini, il pi&#xF9; grande genio della storiografia
        italiana con machiavelli, e che muore nel 1540, scrive sugli Svizzeri
        le sue impressioni, che dovevano essere le conoscenze pi&#xF9; comuni
        per allore: &quot;Sono i Svizzeri quegli medesm che dagli antichi si chiamavano
        Elvezii, generazione che abita nelle montagne pi&#xF9; alte di Giura,
        dette di san Claudio, in quelle di Briga e di san Gottardo; uomini per
        natura feroci, rusticani, e per la sterilit&#xE0; del paese pi&#xF9;
        tosto pastori che agricoltori. Furono gi&#xE0; dominati da&apos; Duchi di
        Austria; da&apos; quali ribellatisi, gi&#xE0; &#xE8; grandissimo tempo,
        si reggono per loro medesimi, non facendo segno alcuno di ricognizione
        n&#xE8; agl imperatori n&#xE8; a altri principi. Sono divisi in tredici
        popolazioni, essi li chiamano Cantoni; ciascuno di questi si regge con
        magistrati, leggi e ordini proprii. Fanno ogni anno, o pi&#xF9; spesso
        secondo che accade di bisogno, consulta delle cose universali; congregandosi
        nel luogo il quale, ora uno ora l&apos;altro, eleggono i deputati di ciascuno
        Cantone: chiamano, secondo l&apos;uso di Germania, queste congregazioni diete;
        nelle quali si delibera sopra le guerre, le paci, le confederazioni, sopra
        le dimande di chi fa istanza che gli sia conceduto, per decreto pubblco,
        soldati o permesso a&apos; volontari di andarvi, e sopra le cose attinenti
        allo interesse di tutti. Quando per pubblico decreto concedono soldati,
        eleggono i cantoni medesimi tra loro uno capitano generale di tutti, al
        quale con le insegne e in nome pubblico si d&#xE0; la bandiera. Ha fatto
        grande il nome di questa gente, tanto orrida e inculta, l&apos;unione e la
        gloria delle armi, con le auli, per la ferocia naturale e per la disciplina
        dell&apos;ordinanze, non solamente hanno sempre valorosamente difeso il paese
        loro, ma esercitando fuori del paese la milizia con somma laude: la quale
        sarebbe stata senza comparazione maggiore se l&apos;avessino esercitata per
        lo imperio proprio, e non agli altri stipendii e per propugnare lo imperio
        di altri, e se pi&#xF9; generosi fini avessino avuto innanzi agli occhi,
        a&apos; tempi nostri, che lo studio della pecunia; dall&apos;amore della quale corrotti,
        hanno perduta l&apos;occasione di essere formidabili a tutt l&apos;Italia, perch&#xE8;
        non uscendo dal paese loro se non come soldati mercenari, non hanno riportato
        frutto pubblico delle vittorie, assuefandosi, per la cupidit&#xE0; del
        guadagno, a essere negli eserciti, con taglie ingorde e con nuove dimande,
        quasi intollerabili, e oltre a questo, nel conservare e nell&apos;ubbidire
        a chi li paga, molto fastidiosi e contumaci&quot;. (F. Guicciardini, &quot;Storia
        d&apos;Italia&quot;, libro X, cap. VIII).<br>
        Non bisogna per&#xF2; credere che la supremazia svizzera fosse senza
        difetto. Anzi, il mercenario svizzero presentava parecchie lacune, derivate
        non tanto dal temperamento o dalla razza, ma proprio dalle condizioni
        geografiche elvetiche. <a href="amelli10.html"><font color="#0000FF">(nota
        3)</font></a><br>
        La Svizzera del 1500 era un paese povero, e non aveva ancora saputo ricavare
        dalla montagna il proprio benessere. La sua economia era imperniata sulla
        pastorizia, pascoli ed allevamento di bestiame, soprattutto ovini; mancavano
        per&#xF2; gli agricoltori, nel senso vero della parola, e tanto meno
        vi era una classe operaia. Non esistevano miniere d&apos;oro, ferro, carbone;
        ed ancora oggi la produzione mineraria si riduce a poco sale (Basilea,
        Vallese), e a poca torba (Neuchatel e un po&apos; dovunque); di conseguenza
        la truppa svizzera mancava di artiglieria. La stessa natura montuosa (Fascia
        Alpina, Altipiano Svizzero, Fascia del Giura) che non lascia posto ad
        immense o vaste pianure, inmpediva un diffuso allevamento di cavalli;
        e di conseguenza gli Svizzeri mercenari non potevano neppure disporre
        di una robusta e massiccia cavalleria soprattutto leggera; e la cavalleria
        era l&apos;arma cui fin dell&apos;antichit&#xE0; era riserbato l&apos;urto per la risoluzione
        della battaglia. <a href="amelli10.html"><font color="#0000FF">(nota 4)</font></a><br>
        Quando nel 1474 Luigi XI di Francia chiam&#xF2; gli Svizzeri al suo
        soldo, egli disponeva anche di artiglieria e di cavalleria francese; nella
        battaglia di Novara, il 6 giugno 1513, gli Svizzeri attaccarono di notte
        l&apos;accampamento nemico per non subire l&apos;urto della cavalleria che nell&apos;oscurit&#xE0;
        era impossibilitata a combattere, e per non essere bersaglio delle artiglierie
        che di notte non si poteva sfruttare.<br>
        E nel 1515, contro i Francesi che disponevano di scelta cavalleria ed
        artiglieria, 10.000 cavalli e 72 cannoni, gli Svizzeri non hanno alcuna
        cavalleria e pochi pezzi di artiglieria.<br>
        Per&#xF2; la forza elvetica, oltre che nell&apos;audacia, prontezza, decisione,
        disprezzo della fatica e del pericolo, era nelle armi che usavano: le
        picche. La picca era un&apos;arma con asta assai lunga, che appartiene alla
        stessa categoria dell&apos;alabarda e della partigiana: si componeva di un&apos;asta
        di legno, lunga da 5 a 7 metri, alla cui estremit&#xE0; veniva assicurato
        un puntale di ferro, molto robusto, lungo circa 50 cm. a forma di lingua
        o di lancia. La lunghezza e la robustezza erano tali da frenare l&apos;impeto
        della cavalleria.<br>
        Per tali motivi, se si toglie che lo schieramento di guerra svizzero era
        ordinato intelligentemente per affrontare la cavalleria e che il valore
        del soldato elvetico era notevole, la mancanza di una cavalleria e di
        un&apos;artiglieria non poteva assicurare per sempre una vittoria certissima
        degli Svizzeri: nell&apos;esercito francese cavalleria, fanteria ed artiglieria
        si componevano in unit&#xE0; organica.<br>
        Bisogna poi aggiungere che anche la posizione dei vari Cantoni influiva
        sulla partecipazione pi&#xF9; o meno interessata alle vicende italiane:
        i Cantoni pi&#xF9; vicini all&apos;Italia erano maggiormente attivi nell&apos;intervenire;
        quelli al Nord erano piuttosto freddi ed indifferenti. Non ci meraviglieremo
        dunque di dover assistere ad un esercito svizzero che, poche ore prima
        del fatto di Marignano, si presenta diviso in opinioni diverse e tumultuose
        sulle decisioni da prendere fino all&apos;ultimo momento: talora neppure l&apos;autorevole
        voce del comandante supremo del Consiglio di guerra, Matteo Schinner,
        cardinale di Sion, poteva sedare e ricomporre le fazioni. <a href="amelli10.html"><font color="#0000FF">(nota
        5)</font></a><br>
        Nonostante ci&#xF2;, tuttavia, rimaneva altissima la fama degli Svizzeri,
        acquistata prima contro la Casa d&apos;Austria, poi contro la cavalleria di
        Carlo il Temerario di Borgogna, con la nuova tattica del combattimento
        in file serrate, armati di corte spade e, come dicemmo, di picche dal
        lungo manico, nell&apos;uso delle quali si dimostrarono particolarmente abili.
        <a href="amelli10.html"><font color="#0000FF">(nota 6)</font></a><br>
        La povert&#xE0; della Svizzera doveva incrociarsi logicamente con il
        problema demografico: la popolazione aumentava in proporzioni maggiori
        delle disponibilit&#xE0; del paese. Anche per i prodotti di prima necessit&#xE0;
        (cereali, sale) bisognava ricorrere all&apos;importazione, e per l&apos;acquisto
        fuori dai confini occorrevano forti somme. la richiesta di soldati mercenari
        per le guerre in Italia rappresent&#xF2; la soluzione pi&#xF9; opportuna,
        e gli offerenti non mancarono mai: chi offriva pi&#xF9; lautamente aveva
        la precedenza.<br>
        Lo stipendio era individuale per ogni sodato, e collettivo ai Cantoni
        che si impegnavano a consegnare i combattenti; e diventava una specie
        di pensione annua quando il servizio militare era stabile a lunga scadenza.
        naturalmente, dal servizio come mercenari alla politica di conquista per
        se stessi, il passo era breve. La guerra dunque divenne una professione
        sociale, e la nazione svizzera diventa il popolo pi&#xF9; guerriero
        di tutta Europa.<br>
        E&apos; per questo che i reganti europei interessati devono cedere alle richieste
        di natura commerciale: i Cantoni che forniscono i mercenari strappano
        privilegi importantissimi, esenzioni primarie, immunit&#xE0; mai prima
        concesse: gratuiti erano i pedaggi, abolite le imposte; e non solo per
        allora, ma anche in futuro. I mercanti elvetici potevano finalmente importare
        ed esportare liberamente, e liberamente comperare e vendere dove avessero
        voluto tutte le merci. Le voci pi&#xF9; attive nel commercio erano cavalli,
        buoi, altro bestiame; grano e cereali in genere; pelli, lino, lana, seta,
        legname. </font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="amelli01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
