<html>
<head>
<meta name="GENERATOR" content="Microsoft FrontPage 3.0">
<title>Amelli Cesare - La battaglia di Marignano</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="2" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Amelli
        Cesare<br>
        <b>La Battaglia di Marignano</b><br>
        Ricerche e studi sull&apos;opera<br>
        degli Svizzeri e sui loro<br>
        rapporti con gli altri<br>
        Stati prima e dopo<br>
        la Battaglia<br>
        <br>
        1965<br>
        Edizioni Istituto Storico<br>
        Melegnanese.<br>
        Tip. Mascherpa - S.Giuliano M.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1">
        <b>Gli errori e la disfatta</b><br>
        Francesco I di Francia, successo a Luigi XII, giovane ardente e brillante,
        aveva, al di l&#xE0; di tutto il lavoro burocratico ed amministrativo
        della Corte e della nazione, uno scopo personale che dava senso a tutte
        le sue decisioni: riconquistare Milano. <a href="amelli10.html"><font color="#0000FF">(nota
        1)</font></a><br>
        I motivi per ritornare a Milano erano chiaramente emergenti nel suo animo:
        le intenzioni dei suoi predecessori Luigi XII e Carlo VIII; la convinzione
        di essere il legittimo erede del ducato di Milano, perch&#xE8; suo nonno,
        Luigi d&apos;Orl&#xE9;ans re di Francia assassinato nel 1407, aveva sposato
        Valentina Visconti milanese, e la dinastia Visconti era poi scomparsa;
        la bramosia di riscattare l&apos;onore delle armi francesi perduto nella battaglia
        di Novara; la febbre di abbassare l&apos;orgoglio degli Svizzeri (questa era
        la frase che circolava quotidianamente nella sua corte); l&apos;ambizione di
        segnare il suo avvenimento alla corona di Francia col restaurare la propria
        autorit&#xE0; sull&apos;Italia.<br>
        Non bisogna dimenticare che Framncesco I aveva solo vent&apos;anni; e i motivi
        per la riconquista del ducato di Milano giocavano in lui il ruolo dell&apos;infallibilit&#xE0;:
        forse non aveva neppure il dubbio sulla validit&#xE0; delle ragioni
        che lo spingevano a Milano, perch&#xE8; a vent&apos;anni non si dubita sul
        proprio valore e si credono vere le proprie determinazioni.<br>
        Il valore bellico reale degli Svizzeri non era valutato a sufficienza;
        si voleva abbassare l&apos;orgoglio degli Svizzeri, ma si dimenticava che gli
        Svizzeri erano stati pregati e supplicati dagli stessi re francesi; e
        proprio Francesco I, fino a pochi giorni prima di Marignano, riteneva
        necessario continuare le trattative con loro; non contava nulla davanti
        al ventenne re il fallimento dell&apos;impresa italiana del predecessore Luigi
        XII, l&apos;uomo che aveva seguito Carlo VIII in Italia e che aveva visto gli
        errori e l&apos;impossibilit&#xE0; di una duratura conquista francese in
        Italia, ma che nonostante questo, salito al trono a 36 anni, avendo dimenticato
        tutto un passato difficile e talora ingloriosamente sanguinoso, anch&apos;egli
        si era perso dietro il sogno di grandezza nella decisione di conquistare
        il Milanese come erede di valentina Visconti, l&apos;uomo che condusse una
        campagna lunga, sanguinosa, disgraziatissima, al termine della quale perdette
        il Milanese ed altre pingui provincie, l&apos;uomo che si attir&#xF2; l&apos;avversione
        della corte, si inimic&#xF2; la pubblica opinione, si vide annullati
        i trattati gi&#xE0; prima a lui favorevoli: e se tutto questo era capitato
        ad un uomo superiore in et&#xE0;, in esperienza, in pratica bellica,
        e in conoscenza politica delle cose italiane, a lui, Francesco I, che
        cosa non doveva capitare? Ma le ragioni della saggezza non furono ascoltate:
        ci risulta che in campo svizzero avvennero scontri e focosi discorsi,
        ma non ci viene tramandato che in settore francese si avessero dubbi e
        perplessit&#xE0;. Tuttavia Francesco I credeva alla vittoria definitiva,
        pacifica o cruenta: Milano sarebbe stata sua!<br>
        E dal momento che gli Svizzeri erano i difensori pagati dal duca di Milano
        per difendere il ducato, Francesco I tent&#xF2; nuovi esperimenti pacifici
        per riguadagnare quel popolo di cui si voleva abbassare l&apos;orgoglio: non
        si poteva sottovalutare, alla fin dei conti, l&apos;influenza di quel popolo
        in una guerra di Lombardia, perch&#xE8;, nonostante tutte le leggerezze
        di Francesco I, era ancora troppo scolpita nei capitani francesi l&apos;esperienza
        recente di Novara.<br>
        Scrisse dunque il re ai cantoni per comunicare loro la sua successione
        al trono, per assicurarli della sua stima, e per comunicare il desiderio
        di cancellare la memoria del passato con una pace solida e con una alleanza
        perpetua. Le proposte furono portate da un ministro del duca di Savoia,
        che consegn&#xF2; le lettera alla Dieta Elvetica, la quale si limit&#xF2;
        a rispondere che era disposta a rinnovare le antiche alleanze, quando
        dal re fosse sancito il Trattato di Digione come primo preliminare, senza
        del quale riusciva inutile qualunque tentativo per condurre ad una riconciliazione.
        Per mezzo del ministro di Savoia, vennero offerti ai Cantoni forti sussidi;
        la persistenza di Francesco I sui diritti del ducato di Milano fece fallire
        le trattative. I Cantoni rigettarono le offerte del re: se venivano accusati
        di vendere il loro sangue, non sacrificavano per&#xF2; giammai all&apos;interesse
        l&apos;onore e i loro alleati. Non cos&#xEC; altrettanto onestamente si comporter&#xE0;
        il duca di Milano verso gli Svizzeri il giorno dopo la battaglia dei giganti,
        rispondendo con l&apos;inganno e con la calunnia a scrupolosi osservatori degli
        impegni assunti verso di lui.<br>
        Quando i negoziati riuscirono infruttuosi, da ambo le parti si iniziarono
        febbrili preparativi per la guerra. <a href="amelli10.html"><font color="#0000FF">(nota
        2)</font></a> Ma nessuno degli Svizzeri si sarebbe immaginato di dover
        perdere: la famna della loro invincibilit&#xE0; era nota, prima che
        ad ogni altro, a loro stessi. Purtroppo Marignano sar&#xE0; il primo
        tracollo e la grande sorpresa. Ma ci sono uomini, come ci sono popoli,
        che hanno avuto una sfortuna particolare: l&apos;azione degli Svizzeri in Europa,
        prima di Marignano, ha avuto un peso di prim&apos;ordine, e la nazione svizzera
        ha possaduto in ogni caso un&apos;energia individuale veramente importante,
        che stava per essere trasfigurata dalla leggenda. Forse, prima di Marignano,
        il risultato generale della presenza degli Svizzeri in Italia &#xE8;
        stato cos&#xEC; grande da straripare sempre molto al di l&#xE0; di
        quel che si sia mai potuto dire della loro ambizione personale. Forse
        (ed &#xE8; un pensiero nuovo sugli Svizzeri) la loro gloria viene ad
        essere pi&#xF9; grande quando &#xE8; cominciata la fine della loro
        invincibilit&#xE0;: in tal caso, Marignano rappresenterebbe il principio
        del riconoscimento che gli Svizzeri fino allora erano invincibili, e per
        conseguenza, verso di loro non bisogna ingannare nel seno dell&apos;alleanza
        antifrancese: un amico invincibile al nostro fianco, per essere invincibile,
        ha bisogno di tutta la nostra fedelt&#xE0; e di tutto il nostro aiuto,
        anche se ci&#xF2; sembra un paradosso storico.<br>
        L&apos;esercito del re si trovava gi&#xE0; in luglio nel Delfinato ed assommava
        a 50.000 combattenti. Gli Svizzeri avevano spedito 4.000 uomini per congiungersi
        a quelli lasciati nelle fortezze del Ducato di Milano. A questi tennero
        dietro, poco dopo, altri 15.000; e poi 10.000 ancora di Berna, Basilea,
        Friburgo, Soletta; questi ultimi capitanati da Watterville, magistrato
        bernese. <br>
        Nel mese di agosto finalmente altri 6.000, zurighesi e dei piccoli Cantoni,
        fecero sommare l&apos;esercito al numero di 38.000, senza comprendere quelli
        che presidiavano Milano, Lodi, Como, Cremona, Brescia e Bergamo che erano
        9.000. Era il pi&#xF9; ragguardevole esercito che fosse stato mai radunato
        dagli Svizzeri, e presso questo esercito vennero alcuni rappresentanti
        di tutto il Corpo Elvetico: Marco Roust, borgomastro di Zurigo; Giacomo
        Watteville, governatore di Berna; Alberto Stein, senatore di Berna; Giovanni
        di Hertenstein, governatore di Lucerna; i Landmani Puntiner di Uri e Schwartzmaurer
        di Zug; il cardinal Schinner, presidente del Consiglio di guerra.<br>
        Tutti questi, uniti ai capi di ogni Cantone, formavano il Consiglio di
        guerra. Nel tempo stesso avevano ricevute anche le facolt&#xE0; necessarie
        per dare l&apos;ultima mano all&apos;alleanza della Confederazione con l&apos;Imperatore,
        con il re di Spagna, con il duca di Milano, che fu stabilita in Vercelli
        e ratificata poco dopo in Lucerna, il 10 luglio 1515. Qualora fosse avvenuto
        lo scontro con Francesco I, tutti i confederati avrebbero dovuto sostenerlo:
        per&#xF2; non sar&#xE0; cos&#xEC;. <a href="amelli10.html"><font color="#0000FF">(nota
        3)</font></a><br>
        Gi&#xE0; quattro anni prima, il 5 ottobre 1511, si era conclusa una
        Lega Santa, diretta contro la Francia, ed ordita dal papa Giulio II, con
        Venezia e con la Spagna, alla quale in un secondo tempo aderirono il re
        d&apos;Inghilterra e l&apos;Imperatore Massimiliano I.<br>
        Ma la Lega Santa doveva durare poco perch&#xE8; ciascuno dei soci ebbe
        cura soprattutto dei propri interessi: il papa riteneva che fosse necessario
        per il bene dell&apos;Italia uno stato grande e forte che facesse da baluardo
        agli stranieri e custodisse la pace interna nella penisola: a tal compito
        Giulio II era convinto che fosse lo Stato della Chiesa quello pi&#xF9;
        adatto, sia per la sua posizione al centro dell&apos;Italia, sia per il prestigio
        morale che la religione gli riverberava, sia per le possibilit&#xE0;
        finanziarie; il re di Spagna invece desiderava impadronirsi del reame
        di navarra, nella Spagna settentrionale, che era quello alleato della
        Francia; Venezia poi voleva recuperare le terre che le erano state tolte
        dai Francesi; il re d&apos;Inghilterra mirava a prendersi la Guienna, nella
        Francia sud-occidentale, nel Medio Evo posseduta dagli Inglesi e teatro
        di sanguinose guerra; Massimiliano imperatore cercava di trarre i possibili
        guadagni, promettendo molto aiuto.<a href="amelli10.html"><font color="#0000FF">
        (nota 4)</font></a><br>
        Lo sviluppo e le fortune della Lega Santa del 1511 furono perci&#xF2;
        assai strane ed impensabili. Sul suolo italiano, le truppe francesi guidate
        dal geniale condottiero Gastone di Foix, attaccarono le forze della Lega
        Santa con risultati brillanti, ritolsero brescia a Venezia, e vincendo
        la celebre battaglia di Ravenna (1512), dove i Francesi vittoriosi saccheggiarono
        orrendamente la citt&#xE0;. ma la morte sul campo del comandante Gastone
        di Foix tolse ogni ardire ai Francesi che pensarono bene di cessare le
        ostilit&#xE0; e di ritirarsi in Francia, per difendere la patria minacciata
        dall&apos;Inghilterra. I Francesi, vincitori in Italia, devono cos&#xEC;
        andarsene, e lasciano la Lombardia, dove entr&#xF2; duca Massimiliano
        Sforza, guidato dagli Svizzeri, come gi&#xE0; dicemmo. Per&#xF2;,
        nella sua costituzione, la Lega era in funzione antifrancese. La Lega
        Santa si allentava quando Venezia, per contrasti con Giulio II, si atcc&#xF2;
        per accostarsi alla Francia: in Italia si capiva che esere antifrancesi
        rappresentava una causa per altri scopi.<br>
        Giulio II, nel suo piano antifrancese, seppe dare un grave colpo alla
        Francia. A mezzo del vescovo Matteo Schinner di Sion nel vallese, pot&#xE8;
        convincere i Confederati svizzeri che la presenza dei Francesi in Lombardia,
        col tempo, avrebbe rappresentato un grave pericolo per gli stessi Svizzeri;
        e, dopo trattative, Giulio II stabil&#xF9; con i Cantoni un&apos;alleanza
        di cinque anni (marzo 1510), mediante la quale gli Svizzeri fornivano
        seimila uomini al papa, e non avrebbero permesso altri arruolamenti in
        Svizzera per nessuna potenza, se non ci fosse stato il permesso del papa.
        Il vescovo Matteo Schinner, nel 1512, venne creato cardinale di santa
        Pudenziana e legato papale in Lombardia.<br>
        Purtroppo Venezia era passata definitivamente con la FRancia, e il fronte
        antifrancese creato da Giulio II si era frantumato: cos&#xEC;, alla
        vigilia di Marignano, noi troviamo le potenze europee diverse da quelle
        che le sognava il pontefice: Luigi XII di Francia aveva stretto alleanza
        con Venezia; dall&apos;altra parte si erano schierati, in una nuova lega, il
        re di Spagna, gli Svzzeri, il nuovo papa Leone X, e l&apos;imperatore Massimiliano,
        con la presenza anche dei Fiorentini.<br>
        Gli Svizzeri erano senza dubbio quelli che formavano il nerbo principale
        della Lega, mentre gli altri collegati difettavano o di modi o di volont&#xE0;.
        Mentre Francesco I scende in Italia nel luglio ed assesta i disegni tattici,
        nello schieramento avversario i soccorsi promessi dall&apos;imperatore furono
        deboli e tardi, ed occupati nel tenersi a difesa dell&apos;esercito dei Veneziani
        dopo che avevano rinnovellata l&apos;alleanza con i Francesi; gli Spagnoli
        aspettavano a congiungersi con l&apos;esercito svizzero fich&#xE8; avessero
        dato l&apos;esempio i Fiorentini e il papa; questi invece volevano averlo dagli
        Spagnoli. <br>
        Questo stato di fiacchezza e di neghittosit&#xE0; creava scoraggiamento
        negli Svizzeri, e il loro mal d&apos;animo era vinto dal cardinal di Sion,
        che marciava sempre in testa, cingendo l&apos;elmo ed impugnando la lancia,
        quasi fosse stato il loro generale: a fine luglio 1515 distribu&#xEC;
        centomila zecchini d&apos;oro all&apos;esercito.<br>
        Il fiacco comportamento dei collegati spagnoli, imperiali, fiorentini
        e papalini, fu il primo motivo della sconfitta di Marignano: Francia e
        Venezia erano alleate, e Francia e Venezia combatterono sul campo; di
        tutti i collegati invece, solo gli svizzeri, unici fra cinque firmatari,
        combatterono e morirono. Per&#xF2;, nonostante gli zecchini d&apos;oro di
        Schinner, non si pot&#xE8; far tacere una fazione formata da molti capi
        e ufficilai dell&apos;esercito svizzero: veniva rimproverato al cardinale di
        condurre una guerra disastrosa per pura ambizione e per ostinato odio
        contro la Francia. Watteville, governatore di Berna, era a capo di questa
        fazione malcontenta: si profila il secondo motivo della sconfitta di marignano,
        la discordia. Questa spegneva ogni giorno l&apos;entusiasmo in parecchi, e
        stava per essere una causa determinante che rendeva vuote le speranze
        iniziali. <br>
        I generali svizzeri supponevano di aver presidiate tutte le gole conosciute
        e praticabili per passare dal Delfinato francese al Piemonte, quando un
        cacciatore insegn&#xF2; ai Francesi la strada del Colle dell&apos;Argentera,
        che gli Svizzeri non avevano presidiato. Per essa il Trivulzio riusc&#xEC;
        a far passare l&apos;avanguardia francese, che discese fino a Saluzzo; mentre
        il restante dell&apos;esercito prese la via di Demont, ove sul cammino colse
        all&apos;impensata Prospero Colonna con seicento napoletani che stavano allegramente
        banchettando, e si congiunse a quelli discesi dall&apos;Argentera<br>
        Per i collegati era questo il momento di agire: avrebbero dovuto preparare
        un piano tattico, unire strategicamente le forze, immensamente superiori;
        opporre alla cavalleria francese quella spagnola ed imperiale e fiorentina;
        affidare l&apos;urto della battaglia, possibilmente notturna, almeno nella
        prima fase, agli Svizzeri. In tal modo Franceso i non avrebbe scritto
        la lettera esultante alla madre, dopo poche ore di Marignano, mentre fumava
        il sangue di migliaia di Svizzeri!<br>
        Francesco I non era n&#xE8; Annibale, n&#xE8; Cesare, n&#xE8; tantomeno
        Napoleone, per cogliere una vittoria decisiva e meritata in italia, dopo
        un leggendario passaggio, descritto con enfasi che lascia il sospetto
        dell&apos;esagerazione. Gli stessi Svizzeri, storditi, irresoluti e divisi
        fra loro perdettero il momento opportuno per assalire con vantaggio il
        nemico: operazione che il cardinal di Sion aveva proposta, e che era stata
        condivisa anche da molti generali, ma che alcuni altri contrastarono volendo
        invece che si operasse una ritirata fino a Vercelli.<br>
        Alberto di Stein, senatore di Berna, si alz&#xF2; in consiglio contro
        la ritirata a Vercelli, ma Watteville lo fece mettere agli arresti: l&apos;esercito
        si divise in due fazioni, e quasi si veniva alle armi. Solo l&apos;intervento
        deciso di Schinner imped&#xEC; la zuffa. Alberto di Stein, liberato,
        abbandon&#xF2;, con molte compagnie, l&apos;esercito.<br>
        Francesco I naturalmente guardava con compiacenza questa ritirata, e tenne
        dietro agli Svizzeri dissidenti fino a Torino, senza recar loro molestia;
        egli stava in attesa di un grosso corpo d&apos;armata che era sbarcato a Genova
        e che veniva avanti sottomettendo Valenza, Alessandria, Tortona ed Asti.<br>
        La grave divisione degli Svizzeri davanti all&apos;invasione francese fu il
        secondo motivo che causer&#xE0; la disfatta di Marignano. Non fu infatti
        solo un divisione di esercito, ma fu una divisione di opinione nell&apos;animo
        stesso di ciascun soldato: in ogni milite elvetico si creava la crisi
        se continuare a rimanere o se tornare alle proprie case; se ubbidire ciecamente
        o se opporsi con obiezioni; se fidarsi dei collegati o se stimarli vili
        ed approfittatori del loro coraggio e della loro fama; se tenere alto
        il prestigio dell&apos;invincibilit&#xE0; o se non esporre questo prestigio
        per timore di doverlo perdere per colpa di altri. Anche il cardinale Schinner
        non aveva vita facile: era stato creato cardinale da Giulio II, un papa
        di idee ben decise e di propositi chiari; mentre ora doveva servire, sempre
        come cardinale e come legato pontificio, un pontefice, Leone X, che non
        sapeva se stare contro o in favore dei Francesi.<br>
        Tutto concorreva ad accrescere il disordine e l&apos;irresoluzione degli Svizzeri:
        seppero, per esempio, che il papa, atterrito, aveva gi&#xE0; aperto
        gli accordi con Francesco I, sebbene esortasse ancora e di continuo gli
        Svizzeri ad osteggiare vigorosamente contro di lui. Irritati da tale condotta,
        molti capitani svizzeri si credettero in diritto di poter pure essi venire
        a patti con Francesco I. E questa opinione cre&#xF2; una nuova discordia
        pi&#xF9; grave tra di loro.<br>
        Una parte degli Svizzeri riteneva, come supremo dovere di onore nazionale
        continuare la guerra contro la Francia e difendere il duca di Milano;
        altri invece volevano che si firmasse la pace, e che si lasciasse in abbandono
        una causa che veniva tradita dai medesimi che li avevano chiamati a difenderla.
        E nel conflitto delle opinioni, molti si divisero tra loro, e trassero
        dalla loro parte altri ancora. Dodicimila uomini, nella maggir parte di
        berna, Soletta, Vallese, si volsero alla strada di Arona con lo scopo
        di tornare a casa; Watteville era il capo, colui che gi&#xE0; aveva
        proposta la ritirata a Vercelli e che era stato la cusa della partenza
        di Alberto di Stein.<br>
        Secondo Watteville e la sua fazione, gli alleati avrebbero voluto far
        cadere sulle spalle degli Svizzeri il peso della guerra; lo stesso duca
        di Milano - secondo essi - era un nemico mascherato; dicevano che le vettovaglie
        scarseggiavano, e sostenevano che un&apos;alleanza con Francesco I sarebbe
        stata assai pi&#xF9; vantaggiosa. A nostro parere, l&apos;opinione di Watteville,
        che era condivisa da una minoranza di tutto l&apos;esercito, si presentava
        indiscutibile: stava diventando chiaro che gli alleati speculavano sul
        mito della invincibilit&#xE0; svizzera ed approfittavano di una potente
        forza bellica altrui per raggiungere i loro interessi. Gli Svizzeri incominciavano
        ad aprire gli occhi: Watteville era l&apos;interprete della realt&#xE0; che
        stava nascosta sotto le alleanze. Quanto ai semplici soldati, essi erano
        gi&#xE0; carichi di bottino, e certamente stava a cuore il metterlo
        in salvo al di l&#xE0; delle Alpi, e di godere i frutti in seno alle
        loro famiglie. In questo clima di incertezza e di pareri discordi, avvennero
        le trattative di Torino e di Gallarate tra Francesi e Svizzeri.<br>
        Nel Trattato di Gallarate (9 settembre 1515 - quattro giorni prima della
        battaglia di Marignano) l&apos;articolo principale accordava al re di Francia
        ci&#xF2; che gli stava maggiormente a cuore: il consenso di Cantoni
        all&apos;abdicazione del duca di Milano, che doveva essere compensato con il
        ducato di Nemours in Francia. Il re si obbligava a pagare agli Svizzeri
        i 40.000 scudi promessi nel Trattato di Digione, ed altri 60.000 in compenso
        di un vecchio debito contratto per aiuti non pagati. Le antiche alleanze
        dovevano essere rinnovate, e tutti i Cantoni Elvetici garantivano al re
        di Francia il ducato di Milano, Asti e Genova; ed inoltre gli permettevano
        di fare leve di soldati quanti ne abbisognasse, con il pagamento degli
        stipendi che in seguito verrebbero fissati.<br>
        Francesco I ora faceva il diplomatico, se non altro perch&#xE8; si trovava
        in condizioni non proprio floride. I soli alleati rimastigli fedeli in
        Italia, i Veneziani, lo sollecitavano vivamente, perch&#xE8; sostenevano
        da tanto tempo una lotta ineguale contro le armi del papa, dell&apos;imperatore
        e del re di Spagna; e se i Francesi tardavano ancora, essi si trovavano
        nella triste condizione di vedersi dettar legge dai loro nemici, di dover
        necessariamente unirsi nella loro Lega, stipulare con essi un accordo
        per chiudere definitivamente l&apos;ingresso in Italia alle armi francesi.<br>
        Ma a Gallarate qualche cosa non funzionava bene: chi erano i plenipotenziari
        svizzeri? erano per una pace o per una guerra? Le trattative andavano
        per le lunghe: forse gli Dvizzeri erano colti da sgomento per una pace
        che probabilmente era poco degna di un popolo fino allora cos&#xEC;
        fedele a mantenere le promesse, e che poteva apparire opera di una fazione
        piuttosto che di tutto il governo.<br>
        Mentre a Gallarate si discuteva, il cardinal di Sion si era portato al
        Po: i collegati avrebbero dovuto risvegliarsi alla fine! Ma in fretta
        dovette raggiungere Milano, perch&#xE8; Francesco I era in Lombardia.
        Dalla Svizzera arrivava il comandante Marco Rostio con ventimila uomini,
        giovani, freschi, avidi di combattere. Il giorno 10 settembre, luned&#xEC;,
        l&apos;armata francese, da Landriano giunse a Melegnano; il giorno 11 giunse
        la notizia che gli Svizzeri avevano raggiunto Milano.<br>
        La confusione era al colmo: a Gallarate si conducevano trattative per
        far tornare gli Svizzeri a casa loro, gli Svizzeri invece venivano in
        Italia; il cardinal di Sion non vuol sentire le proposte francesi ed intanto
        permette che sei ambasciatori, suoi connazionali, trattino la vendita
        di Milano; gli alleati nella Lega stranamente non fanno nulla per impedire
        il congiungimento dei Veneziani con i Francesi, mentre Francesco I scelse
        bene Marignano, perch&#xE8; divideva gli Svizzeri dalle forze spagnole
        e papali, che si trovavano a Piacenza. <a href="amelli10.html"><font color="#0000FF">(nota
        5)</font></a><br>
        Ma il piano tattico costruito da Francesco I poteva essere convertito
        dai collegati in una grande sacca per intrappolare gli stessi Francesi
        ed i Veneziani: nella grande linea della via Emilia, Milano-Piacenza,
        lunga 70 chilometri, la Lega antifrancese poteva cogliere la pi&#xF9;
        strepitosa vittoria di tutti i tempi. Ad una estremit&#xE0; (Milano)
        stavano gli Svizzeri, all&apos;altre (Piacenza) vi erano le forze spagnole
        e papali: gli uni e le altre potevano marciare cerso il centro della via
        Emilia dove, a Marignano e a Lodi, vi erano Francesi e Veneziani, chiusi
        e ben controllabili.<br>
        Dal momento che gli Svizzeri, da soli, tennero a bada i Francesi per due
        giorni di combattimento a Marignano, e soltanto l&apos;arrivo della cavalleria
        Veneziana decise definitivamente le sorti, era chiaro che l&apos;intervento
        massiccio degli spagnoli e dei papalini, avrebbe mutato radicalmente le
        fortune del conflitto. A Marignano non furono sconfitti gli Svizzeri per
        mancanza di valore o di impegno bellico. La sconfitta di Marignano si
        chiama disparit&#xE0; di opinioni in campo svizzero e indolenza forse
        voluta dei collegati.<br>
        Ancora il giorno 13 settembre gli Svizzeri, a Milano, stavano in consiglio
        se attaccare la guerra o se fare una pace. Ma il cardinal di Sion, diede
        ordine di radunarsi, pronunci&#xF2; un focoso discorso e guid&#xF2;
        l&apos;esercito fuori di Porta Romana verso San Donato, con sei cannoni, trentamila
        uomini, cinquecento cavalieri. <a href="amelli10.html"><font color="#0000FF">(nota
        6)</font></a><br>
        Ormai era tornata l&apos;euforia, l&apos;esaltazione bellica, l&apos;ardore del fanatismo.
        Nonostante gli svantaggi a carico degli Svizzeri per le loro divisioni
        e per la pigrizia degli alleati, giocava a loro vantaggio l&apos;ora dello
        scontro, la sera; ed incredibilmente i Francesi avevano scelto una zona
        che era inadatta alla cavalleria per la presenza di fossi, rogge e canali
        con relativi allagamenti.<br>
        Oltrepassato San Donato, arrivati alle prime case di San Giuliano, un
        gruppo di volontari, senza e contro il comando ed i piani dello Schinner
        e del Rostio, si gettano contro i Francesi: sono i volontari dei Piccoli
        Cantoni, di San Gallo e dei Grigioni, comandati da Arnoldo di Winkelried.
        Parecchi Zurighesi, non sappiamo perch&#xE8;, si stavano ritirando,
        ma quando furono informati dal loro concittadino Rodolfo Rhan che si era
        attaccata battaglia, si affrettarono al campo.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="amelli01.html" target="pagina"><b>indice
        libro</b></a><b> -<a href="battaglialibri.html" target="pagina"> indice
        sezione</a> - <a href="../archivio.html" target="pagina">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></p>
</body>
</html>
