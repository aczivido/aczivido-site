<html>
<head>
<meta name="GENERATOR" content="Microsoft FrontPage 3.0">
<title>Amelli Cesare - La battaglia di Marignano</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="2" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Amelli
        Cesare<br>
        <b>La Battaglia di Marignano</b><br>
        Ricerche e studi sull&apos;opera<br>
        degli Svizzeri e sui loro<br>
        rapporti con gli altri<br>
        Stati prima e dopo<br>
        la Battaglia&gt;<br>
        <br>
        1965<br>
        Edizioni Istituto Storico<br>
        Melegnanese.<br>
        Tip. Mascherpa - S.Giuliano M.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1">
        <b>Al di l&#xE0; di Marignano</b><br>
        Non si pu&#xF2; prpoprio dire che gli Svizzeri dovevano condannare solo
        se stessi di questa sconfitta; neppure si pu&#xF2; sostenere a fondo
        che, se avessero assalito prima l&apos;esercito francese, quello dei Veneziani
        non sarebbe giunto a tempo: sono tesi vere, ma incomplete. E&apos; esatto pensare
        che le discordie avevano fatto loro perdere l&apos;occasione di uscirne vittoriosi;
        tuttavia bisogna aggiungere che un ruolo nefasto all&apos;impresa gioc&#xF2;
        la lentezza dei collegati, alcuni dei quali si prestavano ad uno sleale
        doppio gioco. <a href="amelli10.html"><font color="#0000FF">(nota 1)</font></a><br>
        Sui morti Svizzeri vi &#xE8; assoluta incertezza: gli storici francesi
        ne dicono 13-14 mila; il Guicciardini, che rappresenta la storiografia
        italiana, suggerisce 8-9 mila; gli Svizzeri stanno sui 5-6 mila. <a href="amelli10.html"><font color="#0000FF">(nota
        2)</font></a> Tra i caduti notevoli svizzeri furono Giacomo Meis, Giacomo
        Escher, Schwenth, Clauser, due Keller, tutti di Zurigo; Ugo di Halvill
        e Luigi Frisching di Berna; i due Landmani di Ur, Imhof e Puntiner; Nicola
        Wurz d&apos;Underwald; Schwartzmaurer di Zug; Giovanni Boer di Basilea.<br>
        L&apos;esercito rientr&#xF2; in Milano senza ostacoli, dove ricominciarono
        le liti tra il cardinale e gli altri capi. Il cardinal Schinner tent&#xF2;
        invano di persuaderli a rimanere finch&#xE8; giungessero nuovi soccorsi.
        I due primi magistrati di Zurigo e di Lucerna, Roust ed Hartenstein, fecero
        vincere il partito di coloro che volevano tornare in Svizzera e di lasciare
        soltanto un presidio in Milano e in Cremona fino a quando si conoscessero
        le determinazioni della Dieta Elvetica che era in consiglio a Lucerna.<br>
        Il cardinale di Sion allora, desolato e indispettito, prese la strada
        per Innsbruk dove viveva l&apos;imperatore. Gli Svizzeri si diressero a Como
        e a Bellinzona, e dopo aver provveduto alla sicurezza di Lugano e di Locarno,
        giunsero tra le Alpi sul finire di settembre. Il duca di Milano si rinchiuse
        in Castello, e la citt&#xE0; fu immediatamente occupata dai Francesi.
        Il re poteva dirsi finalmente soddisfatto; lo scontro era avvenuto; la
        vittoria era giunta; il sangue si era versato; il Baiardo lo aveva creato
        cavaliere; tutta Europa avrebbe parlato di lui; e la giusta sacrosanta
        eredit&#xE0; del ducato milanese, che i re francesi bramavano anche
        nel sonno, era nelle sue mani; e finalmente - al sommo del suo orgoglio
        di ventunenne - la tracotanza degli Svizzeri era fiaccata. Il destino
        gli aveva serbato di distruggere l&apos;invincibilit&#xE0; degli Elvetici.
        <a href="amelli10.html"><font color="#0000FF">(nota 3)</font></a><br>
        Intanto la Dieta svizzera fece sperare altri soccorsi; ma, sebbene il
        duca poteva per lungo tempo tenersi sicuro nel castello di Milano, tuttavia
        prefer&#xEC; darsi spontaneamente nelle mani del vincitore. Cedette
        il Castello, Cremona, tutti i possedimenti, e si content&#xF2; di passare
        in Francia per finire i suoi giorni con un vitalizio di 30.000 scudi e
        con una lontana speranza del cardinalato. Quando il duca Massimiliano
        Sforza venne ammesso ad adempiere gli atti della sottomissione, ringrazi&#xF2;
        il re di averlo sottratto, togliendogli il trono, all&apos;arroganza dgli Svizzeri,
        all&apos;avidit&#xE0; dell&apos;imperatore e agli inganni degli Spagnoli. Il che
        era a dirci che nel giro di poche ore Massimiliano Sforza si era accorto
        di &quot;aver sbagliato&quot; totalmente politica, di &quot;aver capito&quot;
        che le antiche alleanze erano enormi errori, e che gli Svizzeri erano
        truppe indesiderabili. Ma &#xE8; qui dove brilla di triste luce la figura
        del duca, un uomo che non ha saputo essere degno di una politica chiara
        e coerente. La sua fine doveva riscattare un passato insignificante: la
        morte in combattimento o l&apos;esilio volontario con i suoi Svizzeri, nella
        povert&#xE0; e nell&apos;umiliazione di una gloriosa sconfitta, avrebbe fatto
        di lui un personaggio storico meno scadente e meschin. I suoi antenati,
        Attendolo, Gian Galeazzo, Ludovico Maria, avrebbero avuto vergogna di
        includerlo nella loro famiglia. <a href="amelli10.html"><font color="#0000FF">(nota
        4)</font></a><br>
        Per quanto riguarda gli Svizzeri, la sventura della terribile sconfitta
        e il numero elevato di morti, l&apos;umiliazione di concludere una battaglia
        in modo insperato, e la necessit&#xE0; di ritirarsi in ordine senza
        essere molestati dal nemico quasi avessero vinto, erano cas senza esempio
        nella loro storia.<br>
        I mutamenti politici che si profilavano, la restaurazione del governo
        francese in Italia, l&apos;insoddisfazione per una campagna chiusa male, richamarono
        a nuova vita il partito che non aveva mai cessato di parteggiare per la
        Francia: di fronte ai sostenitori del papa e degli ispano-imperiali prendeva
        forza il partito filofrancese. L&apos;uno e l&apos;altro partito si caricavano di
        rimproveri; ognuno, a modo proprio, attribuiva all&apos;altro le sventure della
        nazione: gli uni rimproveravano agli altri di aver stipulato un trattato
        speciale con la Francia, e questi rinfacciavano agli oppositori di averlo
        infranto. <br>
        A nostro parere, gli Svizzeri si trovavano incatenati da difficolt&#xE0;
        insuperabili: tra di loro, funeste secessioni e disaccordi tra i capi;
        all&apos;esterno, un duca di Milano inetto ed opportunista; un papa indeciso;
        le truppe spagnole-fiorentine-imperiali, tra loro collegate, che erano
        collegate anche nell&apos;indolenza, incuranti e neghittose in una campagna
        militare troppo importante ed intensamente impegnativa; stavano a vedere,
        a considerare, a tenere lunghi consigli di guerra tra un succulento pasto
        ed una abbondante cena.<br>
        La notizia della sconfitta arriv&#xF2; in Svizzera. Centinaia di famiglie
        desolate e private di quanto avevano di pi&#xF9; caro si abbandonarono
        a violentissimi rimproveri contro gli autori dell&apos;impresa di Marignano,
        e li accusavano di assoluta incompetenza e di aver venduto vergognosamente
        ai principi le vite umane per ricevere nascostamente forti somme.<br>
        A Zurigo il popolo delle campagne, irritato, brand&#xEC; le armi, e
        si radun&#xF2; alle porte della citt&#xE0;, chiedendo la punizione
        dei magistrati. Sulle piazze muti assembramenti; nelle chiese campane
        a mesti rintocchi; nelle botteghe il lavoro taciturno; nelle scuole si
        indicava la cartina geografica della Lombardia per segnare Marignano.
        Ma intanto che il popolo sfogava il suo rancore o il suo pianto, i responsabili
        del pubblico potere discutevano sui rapporti che si dovevano creare con
        Francesco I: tutti erano d&apos;accordo di salvare il salvabile, ma su questa
        premessa generale voluta da tutti incominciavano le grandi discussioni
        quando si trattava di discutere i modi concreti dell&apos;attuazione.<br>
        Berna e altri sette Cantoni volevano che si tornasse al Trattato di gallarate
        del 9 settembre 1515, interrotto quando gi&#xE0; era a buon fine, per
        mezzo del quale gli Svizzeri avrebbero dovuto essere in pace con il re,
        ricevessero tre mesi di paga, e in numero di quattromila fossero alle
        dipendenze della Francia, cedendo il ducato di Milano al re. Berna ed
        altri sette Cantoni volevano dunque che si accettasse il Trattato di Gallarate
        e che lo si rendesse comune a tutta la Svizzera; ma Zurigo, Uri, Schwitz,
        Basilea, Sciaffusa, si ostinarono a rifiutarlo. <a href="amelli10.html"><font color="#0000FF">(nota
        5)</font></a><br>
        Il cardinal di Sion rinfocolava la fazione di chi rigettava il Trattato
        di Gallarate, propagandando le ragioni dell&apos;imperatore, del papa, della
        Spagna e - diceva - di larghe masse elvetiche. ma, nonostante i suoi argomenti
        ed i larghi appoggi, ogni giorno andava perdendo stima nella considerazione
        pubblica. Troppe critiche gli rivolgevano: era diventato capo di un partito,
        non pi&#xF9; di una nazione, era uno scaltro mestatore, ed approfittava
        della sua posizione di legato papale per disturbare, senza pericolo per
        lui, la pace della sua patria e trascinarla in guerre dalle quali derivavano
        sventure agli altri e guadagni per lui. Erano queste le principali accuse.<br>
        Arriv&#xF2; intanto a Lucerna anche la notizia che il papa aveva concluso
        una pace separata e che il duca di Milano aveva abdicato, denigrando con
        parole offensive i suoi vecchi difensori. Gli Svizzeri provarono le ore
        di angoscia pi&#xF9; terribili di tutta la loro storia: la Lega antifrancese
        scopriva il suo vero volto: il focoso Watteville aveva ragione. A tali
        notizie gli Svizzeri potevano credersi liberi da ogni legame e sdebitati
        dal dover difendere i loro protetti e soprattutto Massimiliano Sforza
        che aveva ceduto. Il duca di savoia, Carlo II il Buono, cogliendo questo
        momemto opportuno, offriva la sua mediazione tra il re francese ed i cantoni,
        mentre lo stesso Francesco I ptometteva forti somme di soldi agli Svizzeri
        per riaverli amici.<br>
        Una cosa si incominciava a capire: l&apos;esercito francese era guidato da
        valenti capitani, fornito di ottima artiglieria e di numerosa cavalleria,
        al comando di un giovane re che aveva lo scopo ben chiaro, con alle spalle
        una nazione forte e organizzata; e tale esercito poteva essere vinto con
        una forza bellica uguale. Oggi potremmo dire che la vittoria svizzera
        non sarebbe mancata se fossero esistiti tra fattori determinanti: la sorpresa
        di un esercito che fosse arrivato inaspettato sui Francesi; la massa di
        tutti i collegati attivamnte presenti alla battaglia in posizione strategicamente
        favorevole; il morale altissimo delle truppe. Alla vigilia di Marignano,
        invece, era tutto l&apos;opposto! Saremmo contro la verit&#xE0; storica se
        dovessimo sostenere che i collegati avevano gi&#xE0; perso prima di
        Marignano, ma &#xE8; assolutamente vero che essi scesero contro i Francesi
        con troppa leggerezza, lasciando gli Svizzeri a Marignano in condizione
        di grave svantaggio psicologico, diplomatico e strategico. La storia dev&apos;essere
        non solo la maestra dei popoli e dei governanti, ma anche la loro giustiziera.<br>
        La sanguinosa tragica vicenda svizzera sui campi di Marignano port&#xF2;
        come prima conseguenza il ritorno della Francia a Milano. Ma non port&#xF2;
        la pace. Alla morte dell&apos;imperatore Massimiliano nel 1519, il re Francesco
        I, memnore della vittoria a Marignano ottenuta contro gli invincibili,
        credette opportuno porre la sua candidatura. Ma alla corona del Sacro
        Romano Impero arriv&#xF2; carlo di Spagna, sia con il brillante oro
        spagnolo, sia sotto il timore dei Turchi, sia facendo valere il titolo
        di Principe di Germania: il 28 giugno 1519 fu gridato imperatore con il
        nome di Carlo V.<br>
        Francesco I, che aveva concluso con gli Svizzeri la Pace Perpetua e stabiliva
        un&apos;alleanza con loro, si vdeva dunque respinto; e la nuova situazione
        doveva insanguinare tutta l&apos;Europa ed il Milanese ancora di sangue svizzero.
        Riarse la Lega antifrancese: ma gli Svizzeri erano, ora, con il re di
        Frncia. Lo scontro avvenne alla Bicocca di Milano, il 29 aprile 1522.
        Nonostante gli atti di valore, malgrado l&apos;accanimento antico ed il desiderio
        di riscattare l&apos;infamia di Marignano, gli Svizzeri ebbero ancora partita
        persa: lasciarono sul terreno tremila uomini; diciassette comandanti morti;
        uccisi anche Alberto di Stein, senatore di Berna, ed Arnoldo di Winkelried,
        uno dei capi pi&#xF9; valorosi e stimatissimo nel suo Cantone di Unterwald.
        Anche la Bicocca, come marignano, stava a dimostrare che gli Svizzeri
        non erano pi&#xF9; invincibili: ed &#xE8; questa una fama alla quale
        si rinuncia con molta pena e profondo dispiacere.<br>
        Il valore e la perizia nell&apos;arte della guerra erano sempre uguali, ma
        anche le altre nazioni cominciavano a rendere addestrate tecnicamente
        le loro fanterie. In particolare i Lanzichenecchi si erano allenati scientificamente
        per essere rivali di molto superiori ai picchettieri svizzeri.<br>
        L&apos;ultimo atto avvenne a Pavia, il 24 febbraio 1525. L&#xE0; Francesco
        I si batt&#xE8; fino all&apos;ultimo; poi, ferito e circondato, venne preso
        come prigioniero in nome dell&apos;Imperatore Carlo Quinto. Anche a Pavia gli
        Svizzeri, dopo Marignano e la Bicocca, non seppero reggere all&apos;urto dei
        soldati della Lega: l&apos;astro della loro invincibilit&#xE0; era definitivamente
        tramontato. Tuttavia rimasero sempre buoni combattenti e prodi guerrieri
        sul campo: ancora nel 1598 si scriveva di loro: &quot;...sono feroci nella
        guerra, e sono sempre soldati mercenari...&quot;<a href="amelli10.html"><font color="#0000FF">
        (nota 6)</font></a></font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="amelli01.html" target="pagina"><b>indice
        libro</b></a><b> -<a href="battaglialibri.html" target="pagina"> indice
        sezione</a> - <a href="../archivio.html" target="pagina">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
