<html>
<head>
<meta name="GENERATOR" content="Microsoft FrontPage 3.0">
<title>Siegfried Frey, le guerre milanesi- la campagna del 1515. Battaglkia di Marignano. Epilogo</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Siegfried
        Frey <br>
        <br>
        <b>Le guerre milanesi.<br>
        La campagna del 1515<br>
        Battaglia di Marignano<br>
        </b><br>
        quarto capitolo, da &quot;Storia<br>
        Militare Svizzera&quot; compilata<br>
        per incarico del Capo dello<br>
        Stato Maggiore Generale,<br>
        Sprecher v. Bernegg,<br>
        Colonnello-Comandante di<br>
        Corpo, da Storici svizzeri<br>
        sotto la direzione del<br>
        Colonnello M. Feldmann e<br>
        del Capitano H.G. Wirz.<br>
        2&#xB0; fascicolo, Berna 1936.<br>
        Editore: Commissariato<br>
        centrale di guerra <br>
        (Intendenza degli stampati).<br>
        In deposito presso<br>
        A.Arnold, libreria, Lugano.<br>
        Edizione italiana del capitano<br>
        Celestino Trezzini.<br>
        Tipografia Bentelli S.A.<br>
        Bumpliz-Berna </font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>Epilogo</b></font><font face="Verdana, Arial, Helvetica, sans-serif" size="1"><br>
        Dopo la ritirata di Marignano, nella Confederazione non si volle ammettere
        la sconfitta. Il 24 settembre la Dieta di Lucerna ordin&#xF2; la messa
        di picchetto di 30.000 uomini, di 22.000 dei quali si fece immediatamente
        la ripartizione. Siccome poi si temeva per i possessi del Ticino meridionale,
        contemporaneamente la Dieta decise che ogni cantone mandasse 10 uomini
        a Lugano e 20 a Locarno, in rinforzo di quelle guarnigioni. Tutti questi
        contingenti dovevano trovarsi riuniti il 4 ottobre a Bellinzona. Uri e
        Svitto furono incaricati di fornire un certo numero di buoi con formaggio
        e ricotta per il vettovagliamento. Berna, Friburgo e Soletta ebbero l&apos;ordine
        di lasciare a Domodossola i loro contingenti, che si trovavano ancora
        col&#xE0;. Ma di tutte queste decisioni non vennero eseguite se non
        quelle che riguardavano Lugano e Locarno, mentre la grande leva ordinata
        dalla Dieta non ebbe pi&#xF9; bisogno di muoversi.<br>
        Le misure di protezione prese in favore del Ticino meridionale si rivelarono
        come assai necessarie. Giacch&#xE8; alla fine di settembre, prima ancora
        che i rinforzi previsti si fossero riuniti, un corpo francese di 6.000
        uomini si avanz&#xF2; dalla linea della Tresa per impadronirsi di Lugano,
        di Locarno e possibilmente anche di Bellinzona. Il primo obbiettivo dell&apos;attacco
        era Lugano. Il borgo fu preso e la guarnigione dovette rifugiarsi nel
        castello. In seguito i Francesi si diressero su Locarno, che saccheggiarono
        il 1&#xB0; ottobre. Ci&#xF2; fatto, essi si mossero contro Bellinzona.<br>
        All&apos;annuncio di questi avvenimenti minacciosi, la Dieta di Lucerna decise
        il 4 ottobre non gi&#xE0; di spedire nel Ticino l&apos;intero esercito di
        22.000 uomini previsto il 24 settembre, ma che Uri, Svitto ed Unterwalden
        vi mandassero i loro contingenti regolari. Ma gi&#xE0; in antecedenza
        questi cantoni gottardisti avevano fissata la partenza delle loro truppe
        al giorno stesso della seduta. La Dieta decise allora che ogni cantone
        dovesse aggiungere 50 uomini per la difesa di Bellinzona.<br>
        Frattanto a Milano era stato messo il punto finale alla tragedia di Marignano.
        Il 5 ottobre il duca Massimiliano consegnava il castello nelle mani degli
        assedianti, contro la volont&#xE0; della guarnigione confederata, come
        egli stesso lo ebbe a certificare l&apos;8 ottobre con documento notarile.
        L&apos;11 ottobre le truppe della guarnigione svizzera arrivavano a Bellinzona
        con tutti i feriti capaci di fare la via.<br>
        Dal 12 al 14 ottobre i cantoni di Uri, Svitto ed Uterwalden risolvettero
        di mettere in campo tutte le loro forze colle rispettive bandiere cantonali,
        quando cio&#xE8; ricevettero la notizia che i Francesi, dopo la resa
        del castello di Milano, concentravano nuove truppe sui confini settentrionali
        del ducato allo scopo di strappare ai Confederati i loro possessi meridionali.
        Il 17 ottobre, alcuni distaccamenti di queste truppe della Svizzera primitiva
        giungevano a Bellinzona ed immediatamente un centinaio di uomini agli
        ordini del nidwaldese Arnoldo di Winkelried partiva per Lugano in aiuto
        di quella guarnigione minacciata. Questo drappello giunse proprio all&apos;ultimo
        momento utile. Infatti, la guarnigione assediata era gi&#xE0; in procinto
        di cedere ai Francesi il castello di Lugano contro il pagamento di 6.000
        scudi e di tre mesi di soldo. Entro il 24 ottobre arrivarono anche alcuni
        dei gruppi di 50 uomini, che i cantoni dovevano fornitre, ossia quelli
        di Glarona, Berna, Friburgo, Soletta, Basilea ed Appenzello. Saputo di
        questi rinforzi, i Francesi si ritirarono nuovamente nel ducato. Cos&#xEC;
        fu stornato il pericolo, che correvano i territori meridionali del Ticino.<br>
        L&apos;intervento energico dei Confederati, soprattutto la tenacia dei cantoni
        primitivi, aveva saputo conservare i possessi meridionali del Ticino.
        Invece and&#xF2; perduto per la Svizzera il settore subalpino posto
        a ponente degli stessi, ossia la Val d&apos;Ossola. La Dieta di Lucerna del
        24 settembre aveva contato sulla presenza in Domodossola di 250 uomini
        pronti a difendere quella piazza. In realt&#xE0;, la guarnigione non
        contava se non una trentina di soldati, che per giunta difettavano di
        viveri. I cantoni occidentali, che erano stati incaricati della difesa
        di Domodossola, mostrarono di far ben poco caso di questa importante missione.
        Dopo la resa del castello di Milano, reparti di lanzichenecchi sul punto
        di essere licenziati si diressero su Domodossola. La mancanza di chiaroveggenza
        sull&apos;importanza, che questa vallata aveva per la Confederazione, e le
        manovre proditorie del bernese Giovanni di Diesbach fecero si che Domodossola
        e tutta l&apos;Ossola andassero per sempre perdute per la Svizzera.<br>
        Prima ancora che questi ultimi avvenimenti suggellassero definitivamente
        la battaglia di Marignano, il re di Francia, colla mediazione della Savoia,
        aveva tentato di entrare in trattative di pace coi Confederati. Il 7 novembre
        1515 si giunse a Ginevra ad un progetto di trattato, che nelle parti essenziali
        riproduceva gli accordi di Gallarate. Esso prevedeva in pi&#xF9; un&apos;alleanza
        degli Svizzeri colla corona francese, in virt&#xF9; della quale il re
        poteva levare soldati nella Confederazione, nel caso che i suoi territori
        in Francia o in Lombardia venissero minacciati. Quest&apos;alleanza, che implicava
        il riconoscimento della dominazione francese nell&apos;alta Italia, incontr&#xF2;
        l&apos;opposizione di quei cantoni, che fino allora erano stati l&apos;anima della
        politica antifrancese.<br>
        La discordia sorta fra i cantoni confederati a proposito della pace colla
        Francia e il lavorio fatto dagli avversari di Francesco I per trascinare
        nella primavera nuovamente gli Svizzeri contro la corona francese, crearono
        nella primavera del 1516 una situazione sommamente pericolosa. L&apos;imperatore
        riusc&#xEC; ad arruolare con danaro inglese 15.000 uomini dei cantoni
        antifrancesi di Zurigo, Basilea, Sciaffusa, Uri e Svitto. Coi volontari
        della Turgovia e dei Grigioni o venuti dagli ambienti antifrancesi degli
        altri cantoni, questo esercito sal&#xEC; a 22.000 uomini. Queste truppe
        calarono in Italia nel marzo del 1516 attraverso i passi dei Grigioni
        e per il Tirolo. Verso la fine del mese esse arrivavano sotto le mura
        di Milano.<br>
        Era imminente una lotta fratricida su quel terreno gi&#xE0; tanto bagnato
        di sangue confederato. Giacch&#xE8; non meno di 10.000 uomini erano
        accorsi sotto le bandiere francesi dai cantoni francofili, specialmente
        da Berna e dal Vallese, il cui vescovo, fuori del proprio paese, era l&apos;anima
        dell&apos;opposizione contro la Francia. I fratelli stavano contro i fratelli.
        Ma lo scontro non avvenne. Per varie ragioni, tutto si ridusse ad una
        dimostrazione militare. Senza combattere, la maggior parte dei soldati
        rientrarono alle proprie case.<br>
        Gli avvenimenti compiutisi in Milano e ne&apos; suoi dintorni radicarono nella
        Confederazione la persuasione che cos&#xEC; non si poteva pi&#xF9;
        continuare. La Dieta di Zurigo del 7 luglio diede ai deputati in partenza
        per le loro case questa istruzione: &quot;gli uni si dicono francesi,
        gli altrui imperiali; questo stato di cose deve cessare e tutti devono
        essere unicamente dei Confederati&quot;. Le trattative continuarono allora
        senza interruzione. Il 27 settembre 1516 venne approvato a Friburgo il
        progetto di una pace generale, che fu poi firmata nella stessa citt&#xE0;
        il 29 novembre dello stesso anno sotto il nome di Pace perpetua. Quale
        guadagno territoriale di due decenni di lotta la Pace perpetua lasciava
        ai Confederati ed ai Grigioni le signorie di Lugano, Locarno, Mendrisio,
        Valmaggia e la Valtellina con Chiavenna. L&apos;Ossola invece rimase definitivamente
        perduta.<br>
        I Confederati avevano incominciata la loro politica italiana come mercenari
        al soldo straniero; l&apos;avevano poi continuata per conto e con obbiettivi
        propri. Ora riprendevano il loro atteggiamento iniziale. A partire da
        questo momento, infatti, il soldato svizzero combatter&#xE0; sui campi
        di battaglia d&apos;Europa, ma soltanto come stipendiato. Fu cos&#xEC; anche
        nell&apos;Italia settentrionale. L&apos;alleanza del 5 maggio 1521, conchiusa in
        Lucerna con Francesco I di Francia, aveva, negli anni immediatamente seguenti,
        dato ancora una volta ai Confederati l&apos;occasione di mettersi in evidenza
        nelle grandi battaglie, che vennero combattute nell&apos;alta Italia. Le clkausole
        di quel trattato mettevano a disposizione del re di Francia per le sue
        guerre un corpo di truppe, che andava da un minimo di 6.000 uomini ad
        un massimo di 16.000. In forza di quest&apos;alleanza, le truppe mercenarie
        svizzere al soldo francese ebbero una parte precipua nella battaglia della
        Bicocca del 27 aprile 1522 e in quella di Pavia del 24 febbraio 1525.
        Il pi&#xF9; schietto entusiasmo e la frenesia di battersi, veramente,
        non bastarono anche in queste due occasioni a dare la vittoria ai Confederati.
        Le due sconfitte subite al soldo della corona di Francia sono un po&apos; la
        conferma del disastro di Marignano, il quale rese impossibile alla Svizzera
        la continuazione della sua politica di grande potenza nell&apos;alta Italia,
        senza tuttavia pregiudicare la fama del valore militare della fanteria
        confederata.<br>
        Per quanto la sconfitta di Marignano - grave, decisiva e definitiva per
        gli effetti avuti - fosse la conseguenza di deficienze politiche e militari
        dei Confederati, ancora una volta tuttavia essa aveva messa in pienissima
        luce la condotta eroica di un popolo di guerrieri.<br>
        Le cause di natura militare del fallimento finale del tentativo fatto
        dai Confederati di fare nell&apos;Italia settentrionale una politica autonoma
        di grande potenza non si possono separare con un taglio netto dalle cause
        politiche generali e dalle economiche. E&apos; un groviglio inestricabile di
        cause e di effetti e le deficienze militari sono assai spesso unicamente
        il frutto di attriti politici. Questo fu il caso in modo speciale per
        quel che riguarda la mancanza di preparazione delle operazioni strategiche
        durante le campagne nell&apos;alta Italia. Prima delle grandi operazioni o
        i piani mancavano affatto o, se c&apos;erano, non vi era coerenza nella loro
        esecuzione. Durante le guerre di coalizione contro la Francia, il difetto
        stette specialmente nell&apos;assenza di una sufficiente intesa tra i coalizzati.
        Ma gli stessi contingenti cantonali mancavano per lo pi&#xF9; di direttive
        comuni bastantemente chiare. Per&#xF2; questo vezzo di abbandonarsi
        al caso ed all&apos;irriflessione non si riscontra soltanto nelle combinazioni
        generali di natura strategica; esso si faceva sentire fino nella tattica
        del combattimento. Molte, troppe cose erano lasciate semplicemente al
        buon senso dei singoli gruppi, invece di essere regolate da stretti ordini
        del comando superiore.<br>
        Alle deficienze del comando faceva riscontro una assenza incredibile di
        disciplina. Non &#xE8; possibile di sceverare esattamente qual cosa
        fosse pi&#xF9; palese: se la mancanza di buone direttive o l&apos;indisciplinatezza
        nell&apos;esecuzione degli ordini ricevuti. Qui precisamente abbiamo un esempio
        tipico dell&apos;influenza reciproca, che cause ed effetti ebbero tra di loro.
        Una cosa evidentissima, per i Confederati d&apos;allora come per noi lontani
        osservatori, &#xE8; l&apos;incapacit&#xE0; delle truppe svizzere a sopportare
        pazientemente l&apos;immobilit&#xE0;. Infatti, in tutti gli assedi i Confederati
        fecero sempre miseramente fiasco. Non potevano assolutamente soffrire
        di starsene inattivi davanti alle mura di una fortezza. Per questo genere
        di guerra essi mancavano totalmente di qualsiasi attitudine. A ci&#xF2;
        fa riscontro l&apos;irrefrenabile ardore bellicoso che nel tumulto della guerra
        s&apos;impadroniva dei Confederati, quando si trovavano in faccia al nemico.
        Qui appare, in modo che non pu&#xF2; essere pi&#xF9; evidente, l&apos;elemento
        assolutamente irrazionale della loro abitudine di battersi senza tanto
        riflettere. Schinner aveva saputo toccare abilmente questa corda. Meglio
        di qualsiasi altro egli sapeva che la caratteristica dei Confederati era
        di non saperla durare, ma che in compenso si scagliavano come leoni all&apos;assalto
        l&#xE0; dove altre truppe non avrebbero osato farlo. Questo modo di
        fare la guerra ha qualche cosa di primitivo. E sta in perfetta consonanza
        con questo carattere primitivo il fatto che i Confederati tennero poco
        conto dei progressi della tecnica. Presso di loro, il valore personale
        e l&apos;impetuosit&#xE0; contavano pi&#xF9; che non l&apos;impiego dei nuovi
        mezzi di combattimento. L&apos;inferiorit&#xE0; dei Confederati in fatto
        di materiale di guerra, soprattutto in artiglieria, non proveniva tanto
        dalle impossibilit&#xE0; economiche e tecniche, quanto piuttosto dal
        poco conto che essi facevano dei mezzi tecnici.<br>
        Infine, fu precisamente in occasione delle guerre sui lontani campi di
        battaglia italiani che si fecero sentire in modo affatto particolare gli
        inconvenienti della struttura politica della Confederazione. Se gi&#xE0;
        in patri il governo della cosa pubblica soffriva nn solo della mancanza
        di unit&#xE0; di intendimenti, ma anche delle difficolt&#xE0; che
        s&apos;incontravano dal punto di vista costituzionale ogni qualvolta che si
        trattava di prendere una decisone all&apos;unanimit&#xE0; dai cantoni sovrani
        costituenti la Confederazione, quanto pi&#xF9; questi inconvenienti
        dovevano farsi sentire laggi&#xF9; nella pianura lombarda. Non ostante
        le frequenti comunicazioni, il contatto tra il paese e le truppe in campagna
        era da una parte e dall&apos;altra deficiente. In generale poi, questo contatto
        non avveniva tra un&apos;autorit&#xE0; politica centrale ed un esercito confederato
        unitario. Ordinariamente, le relazioni si producevano dai capitani ai
        singoli cantoni e, viceversa, da questi ai propri ufficiali sotto le armi.
        L&apos;esercito rappresentava cos&#xEC; una fedele immagine della patria.
        La mancanza di un piano generale, anzi le discordie sulla scelta degli
        obbiettivi militari e politici e l&apos;insufficienza tecnica dei mezzi di
        comunicazione fecero s&#xEC; che le operazioni guerresche dei Confederati
        in Italia fossero bene spesso semplicemente una serie di fatti casuali,
        pi&#xF9; che la successione di operazioni militari coerenti.<br>
        Ci&#xF2; malgrado, la gloria militare degli Svizzeri giunse allora al
        suo apogeo; ci&#xF2; malgrado essi ottennero, per poco tempo, &#xE8;
        vero, dei risultati sorprendenti, che stavano veramente in aperto contrasto
        con quanto &#xE8; detto pi&#xF9; sopra. Questa fama ed i benefici
        effetti politici che ne vennero, sono il frutto dello spirito di sacrificio
        e dell&apos;ardore guerriero del soldato svizzero. La tattica della fanteria
        confederata esigeva eroismo personale e disprezzo della morte. Queste
        alte qualit&#xE0; militari erompevano sempre naturalmente ogni qualvolta
        le truppe confederate si trovavano in faccia al nemico; appena se lo vedevano
        davanti, gli piombavano addosso. L&apos;entusiasmo, che i singoli provavano
        nel combattimento, l&apos;amore irresistibile per la guerra tosto che sorgeva
        un&apos;occasione di battersi, permisero alla Confederazione di fare per alcuni
        pochi anni la politica autonoma di una grande potenza. Il frutto di questa
        politica fu l&apos;acquisto dei nostri territori meridionali, oltre la barriera
        delle Alpi, frutto che &#xE8; sopravvissuto ai secoli. Se anche nei
        secoli posteriori gli acquisti meridionali non furono pi&#xF9;, in generale,
        contestati alla Svizzera, lo si dovette ancora alla fama di un popolo
        agguerrito e valoroso, che agli occhi dell&apos;universo i Confederati si erano
        acquistata nell&apos;alta Italia.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana" size="1" color="#0000FF"><a href="battaglialibri.html"><font face="Verdana, Arial, Helvetica, sans-serif"><b>indice
        sezione</b></font></a><b><font face="Verdana, Arial, Helvetica, sans-serif">
        - <a href="../archivio.html">archivio</a></font></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
