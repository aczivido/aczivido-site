<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>Dai
        Tre ai Tredici &quot;confederati&quot;</b><br>
        L&apos;inizio dell&apos;indipendenza fu duro; i Confederati dovettero dare prova
        d&apos;indomito coraggio per conservare le loro libert&#xE0;. Dal ricordo
        di quelle eroiche imprese nacquero molti racconti epici, tra i quali l&apos;immaginazione
        popolare mise in rilievo episodi o personaggi eternati nella tradizione
        orale e pi&#xF9; tardi in quella scritta. Siffatti racconti hanno un
        fondamento storico e sono pi sconfinati nel mito, seducendo la posterit&#xE0;
        e in ispecie l&apos;et&#xE0; romantica. Questi racconti vivono di continuo
        nella coscienza patriottica degli Svizzeri, come gi&#xE0; osserv&#xF2;
        felicemente Georges Clemenceau a proposito della leggendaria figura di
        Guglielmo Tell.<br>
        Il mondo della nobilt&#xE0; feudale, gerarchicamente ordinato, chiuso
        nei suoi orgogliosi castelli, non poteva ammettere l&apos;ardimento che dalle
        case contadine e dalla piccola borghesia campagnola affermava la libert&#xE0;
        e l&apos;autonomia; gli Asburgo ordinarono perci&#xF2; rappresaglie e bloccarono
        i Paesi forestali ribelli; questi ultimi, sapendo che una guerra - quando
        sia inevitabile - non la si rimanda se non a vantaggio del nemico, si
        prepararono alacremente a sostenere la &quot;spedizione punitiva&quot;
        della nobilt&#xE0; asburgica: si armarono, predisposero difese, provocarono
        in varie guise l&apos;avversario. La prima battaglia ebbe luogo a Morgarten,
        nel 1315, e fu l&apos;inizio di una serie di vittorie dei contadini; il vecchio
        mondo dell&apos;aristocrazia e del privilegio era sconfitto dalla democrazia
        montanara.<br>
        La vittoria provoc&#xF2; un radicale mutamento nella politica delle
        citt&#xE0; pi&#xF9; vicine, Lucerna anzitutto. Durante la lunga crisi
        precedente il Morgarten, Lucerna aveva sofferto economicamente, ch&#xE8;
        la citt&#xE0; era il mercato naturale dei Paesi forestali, ed essi costituivano
        il suo entroterra; in seguito al blocco, i suoi mercati andarono deserti,
        le sue corporazioni si videro costrette a deviare i traffici dal passo
        del San Gottardo a quello dei Grigioni, con rischi e spese moltiplicati.
        Dopo la vittoria dei Tre paesi, la citt&#xE0; si alle&#xF2; con i
        vincitori, assicurandosi cos&#xEC; (1332) la libert&#xE0; degli scambi
        con la Lombardia.<br>
        Non meno importante per la giovane Lega l&apos;alleanza di Zurigo (1351). Gi&#xE0;
        da quindici anni e grazie all&apos;energica politica del borgomastro Rodolfo
        Brun, le corporazioni degli artigiani e dei mercanti dominavano la citt&#xE0;;
        ad esse importava la libert&#xE0; dei commerci verso il Reno, ma anche
        verso l&apos;Italia; garanzia di tale libert&#xE0; era la giovane Confederazione
        degli Svizzeri. Zurigo le si alle&#xF2;. Ora, il cerchio dell&apos;assistenza
        reciproca e della comune difesa si allargava grandemente, superando i
        monti e le stesse divisioni linguistiche: esso giungeva all&apos;Aare, al Reno,
        alla Thur e, verso mezzogiorno, a un arco che da Trun (Truns) si spingeva
        al Piottino presso Faido (chiamato nelle antiche carte confederali &quot;Platifer&quot;)
        e al D&#xF6;isel (Deischberg presso Sax) nell&apos;Alto Vallese.<br>
        Affine ai Cantoni primitivi per istituti di democrazia rurale e per vita
        economica, Glarona non tard&#xF2; a unirsi alla Lega (1352); Zugo era
        una cittadella fortificata tra Zurigo e Svitto; avrebbe potuto costituire
        un ostacolo, meglio dunque farsene un&apos;amica; la cittadella venne conquistata
        e inserita nell&apos;alleanza (1352). Allora, preoccupata per quella potenza
        che era venuta sorgendole sul fianco, la repubblica aristocratica di Berna
        domand&#xF2; anch&apos;essa di allearsi (1353), costituendo in tal modo il
        bastione della Lega verso l&apos;occidente, cio&#xE8; la Borgogna e la Francia,
        e aprendo nuove vie alla politica svizzera. Otto Stati, dunque, in pochi
        decenni; poi, per la durata di cinque generazioni, pi&#xF9; nessun accrescimento.<br>
        Riflettiamo ora in istante sui cambiamenti che l&apos;evoluzione della Lega
        port&#xF2; con s&#xE9;. Accanto alle popolazioni rurali, le corporazioni
        mercantili e le aristocrazie cittadine! Eccezion fatta per l&apos;acciaio e
        il sale, i contadini producevano tutto ci&#xF2; che alla loro vita economica
        abbisognava, le citt&#xE0; invece dovevano importare tutte le materie
        prime occorrenti alle loro arti, e il lavoro stesso avevano ripartito
        e specializzato, derivandone un&apos;evidente raffinatezza di abitudini e di
        vita. I montanari conoscevano senza dubbio i mercati di bestiame dell&apos;Alta
        Italia, ma per la maggior parte dell&apos;anno rimanevano a casa, occupati
        nella pastorizia e nella caccia; i loro villaggi s&apos;erano costituiti secondo
        il modello della colonizzazione alemannica, a fattorie sparse e isolate;
        il loro carattere era fiero, poco socievole, molto meno socievole di quello
        dei cittadini che vivevano in agglomerati urbani di case a diversi piani;
        ideali e propositi diversi echeggiavano nelle assemblee rurali (Landsgemeinden)
        e nelle ornate sale dei Consigli cittadini, si vorrebbe dire addirittura
        lingue diverse &#x2026;<br>
        Soltanto la continua collaborazione delle due forme di vita, contadina
        e urbana, poteva dare qualche frutto: aprire orizzonti pi&#xF9; vasti
        alla grettezza ostinata dei montanari, rinnovare il senso della libert&#xE0;
        e della fedelt&#xE0; al paese delle classi della borghesia cittadina,
        altrimenti tentate dai facili guadagni e dalle facili alleanze. Nella
        Dieta, le citt&#xE0; - Zurigo, Berna, Lucerna - e i paesi rurali si
        equivalevano, bench&#xE8; le prime tendessero ad acquistare sempre maggiore
        importanza.<br>
        Non mancarono naturalmente le occasioni di querele e di lotte tra le due
        parti, che raggiunsero in due momenti l&apos;asprezza della guerra fratricida:
        la prima volta, a proposito dell&apos;eredit&#xE0; del conte di Toggenburgo,
        con la guerra di Zurigo (1436-1450) e la seconda immediatamente dopo la
        trionfale guerra di Borgogna (1474-1477) che aveva annientato l&apos;ambizioso
        piano di Carlo il Temerario il quale mirava a costituire, sul modello
        dell&apos;antica Lotaringia, uno Stato nuovo e compatto dal Mare del Nord ai
        confini dello Stato pontificio. Quella seconda lite tra i Confederati
        port&#xF2; su due questioni: la spartizione dell&apos;immenso bottino borgognone
        e delle poche terre ottenute in compenso delle vittorie militari, e ancora
        l&apos;ammissione di due nuove citt&#xE0; nella Lega, cio&#xE8; Friburgo
        e Soletta, alleate di Berna. Alla Dieta di Stans, nel dicembre del 1481,
        la Confederazione fu sull&apos;orlo della rovina, citt&#xE0; e montagna si
        azzuffarono immemori del passato e pronte a lasciarsi per sempre; fu allora
        che, come per prodigio, l&apos;umile eremita Nicolao della Fl&#xFC;e - oggi
        santificato - disse le misurate parole della pace e della rinnovata alleanza,
        esortando finalmente i Confederati ad astenersi dalle contese europee,
        a perseguire ci&#xF2; che li potesse maggiormente unire e non ci&#xF2;
        che li dividesse. Il monito non venne subito accolto, ma rimase nella
        coscienza dei migliori, per diventare attuale e imperioso non molti decenni
        pi&#xF9; tardi.<br>
        Le contese &quot;europee&quot; &#x2026; Era l&apos;epoca - seconda met&#xE0;
        del Quattro e principio del Cinquecento - in cui si stavano formando in
        Europa le &quot;nazioni&quot; moderne; la stessa guerra di Borgogna aveva
        permesso a Luigi XI&#xB0; di consolidare l&apos;unit&#xE0; della Francia sotto
        la sua dinastia; in Spagna, si creva l&apos;unit&#xE0; nazionale sotto Ferdinando
        e Isabella; in Inghilterra, sotto la dinastia dei Tudor; in Svezia con
        Ericson I&#xB0; Vasa; in Russia con Ivan III&#xB0; e Ivan il Terribile.
        Sulle rovine del medievale &quot;impero&quot; sorgevano cos&#xEC; le
        nuove realt&#xE0; nazionali e ogni dinastia si sforzava di organizzare
        e imbrigliare la nazione mediante l&apos;unit&#xE0; delle leggi e l&apos;uniformit&#xE0;
        degli ordinamenti: amministrativi, fiscali, militari; persino le lingue
        e la religione partecipavano a definire e a caratterizzare le nuove unit&#xE0;
        nazionali. E&apos; in questa sfera di azione che va esaminato il piano di riforme
        del re tedesco, l&apos;imperatore Massimiliano, inteso a un ordinamento pi&#xF9;
        disciplinato e unitario della gente tedesca; il progetto di Massimiliano
        non faceva eccezione per la Svizzera, non considerandola uno Stato a s&#xE9;,
        ma parte del regno, ed estendendo cos&#xEC; ad essa talune prescrizioni
        amministrative e fiscali. Ma gli Svizzeri avevano raggiunto attraverso
        le ormai secolari vicende della Lega la coscienza d&apos;essere uno Stato autonomo
        e, anzi, una nazione (&quot;la nazione degli Svizzeri&quot; diranno in
        quel periodo di tempo il Machiavelli e, poco dopo, il Guicciardini), quindi
        si rifiutarono di accettare le decisioni di Massimiliano e di pagargli
        un tributo (il cos&#xEC; detto &quot;Reichspfennig&quot;); si venne
        alla guerra, la brevissima ma sanguinosa guerra di Svevia (1499) che consent&#xEC;
        agli Svizzeri e ai loro alleati grigionesi una serie di brillanti vittorie,
        e di portare i confini al Reno e al Bodanico. Immediatamente, due nuove
        citt&#xE0; entrarono nella Confederazione, Basilea e Sciaffusa (1501),
        e l&apos;aumento dell&apos;elemento cittadino trov&#xF2; poco dopo un certo equilibrio
        con l&apos;adesione di un nuovo Cantone rurale, l&apos;Appenzello (1513).<br>
        Cos&#xEC; era dunque venuta formandosi la Lega di tredici Stati che
        resistette quale &quot;Confederazione di Stati&quot; sino al momento dell&apos;invasione
        francese, cio&#xE8; al 1798. La Lega comprendeva altres&#xEC; certi
        paesi &quot;alleati&quot;, quali i Grigioni della &quot;Tre Leghe&quot;
        e il Vallese, e paesi soggetti; questi ultimi erano sudditi di un singolo
        Stato oppure &quot;baliaggi comuni&quot; di parecchi Stati; si trattava
        per lopi&#xF9; di terre conquistate dalle truppe svizzere e governate
        da governatori o &quot;fogti&quot; che si alternavano per turni di due
        anni e che rispondevano della loro amministrazione alla Dieta. Anche i
        baliaggi comuni dovevano essere difesi, in caso di attacco esterno, dalle
        forze riunite dei Confederati, secondo i dispositivi dell&apos;alleanza che
        ogni nuovo Cantone aveva concluso con i Cantoni pi&#xF9; anziani, al
        momento dell&apos;adesione alla Lega. Proprio questi particolari delle alleanze
        ci portano a esaminare la politica di penetrazione verso il Mezzogiorno.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
