<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>Le
        prime avventure oltre il San Gottardo</b><br>
        Gli uomini della Svizzera primitiva, gli Urani in particolare, dall&apos;inizio
        del Duecento avevano trovato nel passo del San Gottardo gi&#xE0; pulsante
        di vita nella pur breve estate una fonte importante di guadagni. Come
        someggiatori, anzitutto, cio&#xE8; occupandosi dei trasporti di mercanzie,
        per i quali ricavavano dazi e pedaggi, in ispecie quella tassa di trasporto
        che aldil&#xE0; del passo, in Leventina, si chiamava &quot;forletto&quot;
        (Fuhrleite) e una tassa di magazzinaggio e di custodia che chiamavano
        &quot;Susten&quot; (dall&apos;italiano &quot;sosta&quot;); &#xE8; chiaro
        che l&apos;intenso passaggio di persone e di merci consentiva ai montanari
        anche un commercio spirituale: conoscevano il modo di pensare d&apos;altre
        genti, le vicende d&apos;altri paesi, potevano allargare i loro orizzonti.
        Il passo agevolava poi il trasporto del vigoroso bestiame alpino verso
        i mercati di Bellinzona, di Lugano, di Varese e d&apos;altre citt&#xE0; lombarde,
        dove la razza bruna dei bovini era apprezzata e pagata adeguatamente;
        i Paesi forestali intensificarono cos&#xEC; col tempo l&apos;allevamento
        del bestiame, trascurando l&apos;agricoltura e importando dal Mezzogiorno il
        grano di cui avevano bisogno. Poi che la pastorizia richiede meno braccia
        della campicoltura, le &quot;braccia&quot; in soprannumero, cio&#xE8;
        la prole contadina disoccupata, venivano esportate, tanto verso nord quanto
        verso le Signorie italiane e i loro eserciti di ventura: il terzo guadagno
        del passo consisteva dunque nel servizio mercenario. Furono queste circostanze
        economiche, accanto alla mancanza di industrie nella Svizzera rurale e
        all&apos;eccesso di popolazione, a sviluppare il servizio mercenario. Esso
        era l&apos;industria dei paesi poveri.<br>
        Si recassero nel Mezzogiorno quali someggiatori o quali mercanti di bovini
        o quali mercenari o pellegrini, gli Svizzeri non tardarono a far confronti
        e allora la loro terra rocciosa gli apparve anche pi&#xF9; avare: quanta
        fatica e quali rischi per raccogliere un po&apos; di magro fieno selvatico
        al margine degli alti boschi e per portarlo a spalla fino alle stalle
        o in paese, lungo gli scoscesi sentieri dell&apos;alpe, in confronto al grasso
        raccolto della Brianza e della Pianura padana dove si poteva falciare
        l&apos;erba fino sei o sette volte in un anno e dove la vita sembrava tanto
        pi&#xF9; facile e benedetta. Quando i loro parroci parlavano in chiesa
        della Terra promessa, molti tra gli alpigiani dovevano pensare ai paesaggi
        intravisti nei rapidi viaggi verso la Lombardia, e chiedersi se le Alpi
        avrebbero sempre impedito l&apos;avventura del Mezzogiorno &#x2026;<br>
        Durante l&apos;et&#xE0; comunale, dopo la grande vittoria dei Milanesi contro
        il Barbarossa, a Legano, le terre a sud del San Gottardo erano state trascorse
        dal vento della libert&#xE0;; a Torre di Blenio, nel 1182, i vallerani
        di Blenio e quelli di Leventina avevano firmato un patto solenne, contro
        la tirannide dei balivi imperiali e per la reciproca assistenza; nel secolo
        seguente, manifestazioni di libert&#xE0;, di democrazia terriera si
        erano ripetute nelle valli del Ticino, sino alla rivolta di Airolo e al
        giuramento di Biasca (1290-1292); soffocata la rivolta leventinese, le
        Valli erano cadute sotto la Signoria dei Visconti, cio&#xE8; erano entrate
        a far parte di quella giurisdizione che pi&#xF9; tardi si chiamer&#xE0;
        Ducato di Milano. Sar&#xE0; il Duca di Milano, durante il Quattrocento,
        a fortificare Bellinzona mediante i castelli, per farne una delle difese
        del Ducato contro le alluvioni dei &quot;nordici&quot;, come saranno gli
        Svizzeri - una volta padroni delle terre a sud del passo - a vedere in
        Bellinzona la chiave dei passi alpini, quindi l&apos;estrema difesa della Confederazione.<br>
        Gi&#xE0; nel Trecento gli Urani erano discesi in Leventina; scorribande
        che si conclusero con ruberie e incendio di villaggi. I Leventinesi, che
        gi&#xE0; intrattenevano rapporti economici con gli Urani (si pensi al
        San Gottardo e ai pascoli confinanti) conobbero in quelle occasioni la
        violenza guerriera dei vicini. Non sorprende quindi che, sui primi del
        Quattrocento, si rivolgessero agli Urani per protezione. Morto il duca
        Giovan Galeazzo Visconti (1402), il Ducato era in preda a disordini, i
        Leventinesi volevano da Milano gli stessi privilegi fiscali che il Ducato
        aveva accordato ai mercanti svizzeri, e da ci&#xF2; l&apos;appello agli Urani.
        Questi ultimi, e con essi gli uomini dell&apos;Obwalden, non se lo fecero ripetere;
        scesi armati in Leventina, conclusero con i montanari del sud un patto
        di alleanza nel quale i Leventinesi s&apos;impegnavano a pagare ai due Cantoni
        &quot;protettori&quot; le gabelle versate fino allora al Duca; alleanza
        avrebbe dovuto essere, ma gli Urani l&apos;intesero ben presto come signoria
        verso il sud e, quindi, sicurezza sui due versanti del San Gottardo &#x2026;
        Lo stesso anno 1403, contingenti di tutti i Cantoni salvo Berna fecero
        un colpo di mano sulla Val d&apos;Ossola; la nuova conquista non rimase per&#xF2;
        a lungo in mano degli Svizzeri. Si vede tuttavia da questi episodi la
        direttiva strategica ed economica della giovane Confederazione che intendeva
        assicurarsi su tutto l&apos;arco delle Alpi i versanti meridionali delle montagne,
        poi che la montagna costituisce una difesa soltanto se si posseggono i
        suoi due versanti. Pochi anni dopo la discesa degli Urani in Leventina,
        i Cantoni primitivi riuscirono a comperare Bellinzona dai conti de Sacco
        che v&apos;eran discesi dalla Mesolcina, profittando della giovane et&#xE0;
        e della debolezza del nuovo Duca di Milano.<br>
        Ma nel 1422 il Duca Filippo Maria Visconti, cresciuto in et&#xE0; e
        deciso a far rispettare i suoi diritti, invi&#xF2; contro gli &quot;usurpatori&quot;
        della fortezza ducale un esercito possente, comandato da uno dei condottieri
        pi&#xF9; famosi del Rinascimento, il conte di Carmagnola; la sanguinosa
        battaglia prese il nome da Arbedo, alle porte di Bellinzona e fu per gli
        Svizzeri disastrosa, malgrado i loro prodigi di valore (1422). Tutte le
        conquiste fatte a mezzogiorno venivano d&apos;un tratto annullate, gli Svizzeri
        dovettero ritirarsi nelle loro terre d&apos;origine, temendo persino - se si
        deve credere al &quot;Libro bianco di Sarnen&quot; - che il Duca arrivasse
        al &quot;ponte gocciolante e a G&#xF6;schenen&quot;, cio&#xE8; che avesse
        a drizzare una fortezza nella Sch&#xF6;llenen &#x2026; La disfatta d&apos;Arbedo
        segn&#xF2; una battuta d&apos;arresto nella politica verso sud; gli Zurigani,
        del resto, vi avevano preso parte con scarso fervore e i Bernesi addirittura
        contro voglia; i primi avevano altri interessi, i secondi guardavano verso
        la Borgogna. Quando, poco pi&#xF9; tardi, i Bernesi vennero invitati
        a partecipare a una spedizione nell&apos;Ossola non mancarono di notare nelle
        loro cronache cittadine che si sarebbe dovuto guardarsi in avvenire &quot;da
        simili penose e lunghe imprese&quot;. Di tutta la politica lombarda, ai
        Confederati sconfitti non rimase che l&apos;assicurazione del Duca di qualche
        esenzione fiscale sino ai fossati di Milano. Poco, in verit&#xE0;. Tuttavia,
        gli Urani non rimasero a lungo nei loro villaggi. S&apos;intendessero o meno
        con i Leventinesi, bast&#xF2; la voce che alcuni mercanti svizzeri erano
        stati maltrattati e derubati nel Ducato, per indurre gli Svizzeri primitivi
        a ripassare il San Gottardo (1439) e a scendere lungo la Leventina per
        attestarsi prudentemente a Pollegio, davanti a Biasca e alla confluenza
        del Brenno nel Ticino.<br>
        Nel 1447 si spegne con Filippo Maria la casa dei Visconti e, dopo il breve
        intermezzo della Repubblica Ambrosiana (a difendere la quale accorsero
        anche truppe delle terre ticinesi), subentra la signoria di Francesco
        Sforza che intrattiene con i Confederati rapporti abbastanza amichevoli.
        Ma gi&#xE0; con i suoi successori le cose cambiano; i Leventinesi accumulano
        rimostranze su rimostranze a proposito di vessazioni da parte del Ducato
        (essi vogliono, insomma, beneficiare di tutti i favori che Milano ha accordato
        agli Svizzeri) e fanno appello ai Cantoni d&apos;oltralpe per avere protezione
        nelle controversie con il governo ducale; di pi&#xF9;, gli Svizzeri
        scoprono che il Duca di Milano ha parteggiato con Carlo il Temerario e
        lo ha aiutato durante la guerra di Borgogna, e per&#xF2; - non appena
        finita la campagna contro il Temerario - decidono la spedizione verso
        il Mezzogiorno. Sul finire del 1478, l&apos;esercito in quel momento pi&#xF9;
        brillante d&apos;Europa, lo stesso che ha distrutto le ambizioni del Duca di
        Borgogna, passa le Alpi e scende all&apos;assedio di Bellinzona; la &quot;murata&quot;
        &#xE8; infranta, gli Svizzeri fanno scorrerie da una parte e dall&apos;altra
        del Ceneri, poi d&apos;un tratto, ingloriosamente, abbandonano tutto e si ritirano
        oltre il San Gottardo, preoccupati - si disse - dell&apos;inverno che sopraggiunge
        e dal pericolo di rimanere isolati dai loro paesi (nel passaggio del San
        Gottardo, infatti, le valanghe colpirono la retroguardia svizzera, facendo
        molte vittime). In Leventina, i capi confederati hanno lasciato un presidio
        di poche centinaia di uomini, agli ordini del lucernese Frischhans Theiling.
        Poco prima di natale, avanza da Milano l&apos;esercito ducale, si ferma a Bellinzona
        per il Natale poi, incalzato dagli ordini del cancelliere milanese Cicco
        Simonetta e contro il parere dei capi militari che vorrebbero attendere
        la primavera, muove verso il San Gottardo; l&apos;ordine &#xE8; di procedere
        alla distruzione ed &quot;eversione&quot; della vallata ribelle, la Leventina,
        che tanti fastidi d&#xE0; di continuo al governo ducale. Il 28 dicembre
        tra Bodio e Giornico avviene lo scontro dei ducali con il presidio svizzero
        e con i volontari leventinesi comandati dal leggendario Francesco Stanga;
        i Milanesi vengono ricacciati e molti di essi trovano la morte sul campo
        di battaglia o travolti dalle acque del Brenno. Particolare di cristiana
        generosit&#xE0;: nel martirologio della Chiesa di Quinto, dopo la notizia
        dell&apos;avvenimento redatto il giorno seguente la battaglia, si invoca la
        pace eterna di Dio tanto sulle poche decine di morti leventinesi e svizzeri
        quanto sui nemici caduti in combattimento.<br>
        Il fatto d&apos;arme di Giornico defin&#xEC; per sempre le sorti della Leventina;
        il Ducato riconobbe agli Urani la propriet&#xE0; della valle, eccetto
        tutta una serie di rivendicazioni dei montanari e s&apos;impegn&#xF2; a pagare
        un&apos;indennit&#xE0; di guerra di venticinque mila fiorini. Ora, la sicurezza
        militare della Lega era garantita anche nel centro delle Alpi, Uri dominava
        sui due versanti. Non molti anni pi&#xF9; tardi, la valle di Blenio
        veniva ugualmente occupata da truppe dei cantoni primitivi. Gli Svizzeri
        erano oramai giunti stabilmente alle porte di Bellinzona. Avrebbero esteso
        la loro avanzata verso la Lombardia?<br>
        Furono i grandi eventi della politica europea a deciderli.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
