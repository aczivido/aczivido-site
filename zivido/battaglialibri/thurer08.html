<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>Tre
        anni di potenza</b><br>
        Tutto l&apos;arco alpino, dal Monte Bianco allo Stelvio, era controllato dagli
        Svizzeri; le sorti del Ducato stavano nelle mani dei Cantoni. Questa volta,
        essi non si contentarono di lodi e di donativi, ma cominciarono a occupare
        le terre che pi&#xF9; gli interessavano; cos&#xEC; Locarno (sulla
        bocca degli Svizzeri, (Luggarus) e Lugano (Lauis), Mendrisio (Mendris)
        e la Valle Maggia (Meiental), l&apos;Ossola (Thum) da una parte, e Bormio,
        la Valtellina e Chiavenna (Klaven) dall&apos;altra divennero propriet&#xE0;
        degli Svizzeri. A occidente, Berna, Friburgo e Soletta si spinsero su
        Neuchatel che era nelle mani di un Principe francese, Soletta s&apos;impadron&#xEC;
        della valle della Birsa, Berna fece preparativi per invadere addirittura
        la Borgogna.<br>
        Alla Dieta di baden, sul finire dell&apos;estate, affluirono i rappresentanti
        di tutte le potenze dell&apos;Europa, a gara nel conquistarsi il favore e l&apos;alleanza
        degli Svizzeri: Papa, Imperatore, Re di Spagna, Doge di Venezia, Duchi
        di Milano, di Savoia, della Lorena e altri signori erano rappresentati
        sulle rive della Limmat da schiere fastose di ambasciatori e di cortigiani;
        la Lega dei montanari non era forse divenuta una terribile potenza? Chi
        poteva impedirle di assumere ora una parte di prim&apos;ordine nel determinare
        l&apos;assetto dell&apos;Europa? &quot;Non esisteva potenza straniera che potesse
        rovesciarla o distruggerla&quot;, cos&#xEC; commentava il cronista bernese
        Anshelm.<br>
        Il ricordo del tradimento fatto al Moro dodici anni avanti da uno Svizzero
        turbava ancora le coscienze dei capi; anche per doverosa riparazione,
        la Dieta decise di consegnare Milano al giovane Massimiliano Sforza, che
        sarebbe dovuto diventare un docile strumento della politica gottardista
        degli Svizzeri e che, per parte sua, s&apos;impegnava di meritare la protezione
        elvetica mediante un dono di centocinquanta mila ducati e un contributo
        annuo di altri 40 mila; il Ducato di Milano diveniva pertanto un &quot;protettorato&quot;
        degli Svizzeri. A Milano, il 29 dicembre del 1512, i delegati della Dieta
        consegnarono solennemente le chiavi della citt&#xE0; al figlio del Moro,
        mentre il Landammano di Zugo, Giovanni Schwarzmurer, leggeva un ornato
        discorso in latino e in &quot;lombardo&quot;. Da parte sua, il Duca nominava
        il cardinale Schiner marchese di Vigevano e il Papa lo faceva vescovo
        di Novara; cos&#xEC; il condottiero vallesano assumeva un&apos;importanza
        politica decisiva nelle faccende dell&apos;alta Italia; il suo successo fu
        turbato soltanto - fra tanti onori - dalla morte del grande amico, Giulio
        II&#xB0;, al quale succedette un Medici, il cardinale e umanista Giovanni
        che prese il nome di Leone X.<br>
        Ma c&apos;era qualcuno che non considerava chiusa la partita in Lombardia:
        Re Luigi di Francia.<br>
        Nei primi mesi del 1513, che i passi alpini coperti di neve trattenevano
        ancora gli Svizzeri nelle loro contrade, era riuscito al Re di far passare
        un esercito nella Penisola e di riprendere parte della Lombardia. Gli
        era anche riuscito di staccare Venezia dalla Lega santa e di farsela un&apos;altra
        volta alleata. Comandavano l&apos;esercito francese, forte di ventidue mila
        uomini, i marescialli Trivulzio e La Tr&#xE9;mouille che sorpresero
        lo Sforza e lo chiusero dentro Novara con i suoi quattromila mercenari.<br>
        Novara, un&apos;altra volta. La &quot;seconda&quot; Novara. Ma questa volta
        aureolata di gloria militare. Tra le schiere del Re di Francia, numerosa
        e gagliarda quella dei mercenari tedeschi, i famosi lanzichenecchi, ch&#xE8;
        il Re aveva cominciato ad assoldare lanzi in Germania e questo era un
        motivo, oltre il rifiuto d&apos;accrescere le paghe, di acerbo rancore da parte
        degli Svizzeri i quali vedevano arrivare concorrenti nella milizia venale
        e nella fama bellica a cui tenevano non meno che al denaro. Le truppe
        del Re avevano dunque dato un primo assalto e infranto le mura in un punto
        con le loro artiglierie, aprendovi una gran breccia che gli Svizzeri sprezzantemente
        non avevano neppure riparato, limitandosi a tendere dei teli per nascondere
        i loro movimenti; gli assedianti non avevano per&#xF2; osato l&apos;assalto,
        anzi s&apos;erano ritirati e accampati all&apos;Ariotta, un cascinale a qualche
        chilometro dalla citt&#xE0;. Sapevano che una parte dei mercenari elvetici,
        chiamati dal Duca Massimiliano e da Papa Leone, erano chiusi in Novara,
        che che un&apos;altra parte stava sopraggiungendo a gran marce, dal Grimsel
        e dal Sempione, e non volevano essere presi tra due fuochi. Con gli assediati,
        poco pi&#xF9; di quattromila uomini, era quel Giacomo Mottino, capitano
        di Uri ma d&apos;origine leventinese, del quale la tradizione accolta da alcuni
        storici del tempo e letterariamente ampliata dal Guicciardini fece l&apos;eroe
        della giornata. Racconta lo storico fiorentino che il Mottino, dopo aver
        esortato i suoi uomini con feroce e ardentissimo spirito) il Giovio attribuisce
        invece l&apos;appello a un &quot;mastro Graf&quot; di Zuirigo), senza attendere
        nemmeno il primo chiarore dell&apos;alba guid&#xF2; la sortita degli Svizzeri
        e la sorpresa contro il campo francese. A gran passi, malgrado il fulminare
        delle artiglierie nemiche, i fanti svizzeri avanzarono verso l&apos;Ariotta,
        incuranti dei vuoti aperti nelle loro file dal fuoco francese, poi si
        azzuffarono con i lanzi tedeschi - tremendo combattimento, dunque, tra
        tedeschi di Germania e tedeschi di Svizzera - dei quali fecero strage;
        la cavalleria francese, ritardata dal terreno acquitrinoso, non pot&#xE8;
        efficacemente intervenire. Dopo sei ore, i Francesi erano sbaragliati
        e messi in fuga fino alla Alpi, fuga resa pi&#xF9; tragica dalla ferocia
        dei contadini che si appostavano sulle strade, per uccidere e spogliare
        i dispersi. Francesco Guicciardini, nell&apos;undicesimo libro della sua &quot;Storia
        d&apos;Italia&quot;, commenta con ammirato stupore: &quot;Non fece mai la nazione
        de&apos; Svizzeri n&#xE9; la pi&#xF9; superba n&#xE9; la pi&#xF9; feroce
        deliberazione. Pochi contro a molti, senza cavalli e senza artiglierie,
        e contro ad un esercito potentissimo di queste cose, non indotti da alcuna
        necessit&#xE0; &#x2026; elessero spontaneamente di tentare piuttosto quella
        via nella quale la sicurt&#xE0; fosse minore ma la speranza della gloria
        maggiore, che quella nella quale dalla sicurt&#xE0; maggiore resultasse
        gloria minore&quot;.<br>
        Il 6 giugno 1513, a Novara, il Re perdette circa settemila uomini, fra
        cui la quasi totalit&#xE0; dei lanzi, ma anche gli Svizzeri lamentarono
        le pi&#xF9; gravi perdite di tutte le battaglie combattute fino allora
        - oltre duemila soldati -, tra esse quella del Mottino, trafitto &quot;mentre
        combatteva, nella gola da una picca&quot;. L&apos;Italia era di nuovo liberata
        dai Francesi, il Duca Massimiliano tornava a Milano rinnovando ai Confederati
        le pi&#xF9; commosse attestazioni di amicizia (!Quanto mi avete conservato,
        anzi reso col vostro valore e con il vostro sangue, deve ormai appartenere
        a voi come me stesso&quot;), i Bernesi annunciavano che &quot;con l&apos;aiuto
        di Dio potremmo ormai percorrere la Francia in tutti i sensi&quot;, nelle
        corti d&apos;Italia e in ispecie a Roma la retorica degli umanisti innalzava
        lodi ai vincitori, facendo confronti - in favore degli Svizzeri - tra
        l&apos;episodio di Novara e le pi&#xF9; famose battaglie dell&apos;antichit&#xE0;,
        la Lega santa riprendeva vigore, malgrado l&apos;indecisione e l&apos;ambiguit&#xE0;
        di Leone X che, uomo di cultura e di arte, non aveva certamente l&apos;istinto
        politico e la fierezza del suo predecessore. In quelle settimane di generale
        euforia, soltanto l&apos;ambasciatore fiorentino Francesco Vettori vedeva con
        qualche chiarezza davanti a s&#xE9;; pur ammirando grandemente il valore
        degli Svizzeri e la loro fedelt&#xE0;, anche se mercenari, riteneva
        ch&apos;essi fossero incapaci di dare ordine e di amministrare un grande popolo
        (l&apos;italiano) e ci&#xF2; per lo stesso frazionamento e il particolarismo
        delle loro minuscole Repubbliche. L&apos;infelice Massimiliano non poteva in
        quel momento supporre che, soltanto due anni pi&#xF9; tardi, la fortuna
        gli avrebbe voltato le spalle, e che egli si sarebbe rassegnato ad andare
        a vivere a Parigi con una pensione del Re Francesco I&#xB0;, sentendosi
        finalmente e malinconicamente &quot;libero dalla tirannide degli Svizzeri,
        dalle frodi degli Spagnoli, dalle vessazioni dell&apos;Imperatore&quot;.<br>
        L&apos;esaltazione del successo di Novara si propag&#xF2; alla Confederazione,
        nel suo interno; nuove spedizioni vennero progettate e messe in moto.
        Disgraziatamente, molti vecchi Capitani del Re di Francia e agenti insidiosi
        erano riusciti e riuscivano tuttavia a condurre sotto le bandiere francesi
        nuovi mercenari, sedotti e comprati, cos&#xEC; che ancora una volta
        venivano a trovarsi di fronte, in avversi campi, i figli della stessa
        terra. L&apos;autorit&#xE0; tard&#xF2; a reagire; il risultato cocente
        fu una serie funesta di rivolte delle campagne contro la doppiezza e gl&apos;intrighi
        dei governi cittadini, con episodi clamorosi di processi popolari e di
        esecuzioni sommarie. Berna, Lucerna, Soletta vennero percorse ripetutamente
        dal furore delle plebi.<br>
        Finalmente, nell&apos;autunno del 1513, guidate dai Bernesi le schiere confederate
        invasero la Borgogna per quella che si rammenta quale Guerra di Digione;
        la citt&#xE0;, sotto le cui mura gl&apos;invasori erano rapidamente arrivati,
        non poteva difendersi e allora il La Tr&#xE9;mouille, governatore della
        Borgogna, gioc&#xF2; di astuzia avviando di sua propria autorit&#xE0;
        trattative di pace; le basi di esse consistevano nel riconoscimento del
        protettorato svizzero su Milano, Cremona e Asti, in una pi&#xF9; rigorosa
        regolamentazione degli arruolamenti futuri in favore della Francia e nel
        pagamento di un&apos;indennit&#xE0; di quattrocento mila corone da parte
        del Re. I Confederati commisero l&apos;errore di accettare e di ritirarsi senza
        garanzie effettive che gli accordi con il governatore sarebbero stati
        rispettati; infatti, il Re non li accett&#xF2;, dichiarando &quot;estorto&quot;
        il trattato di Digione. Agli Svizzeri delusi non rest&#xF2; quindi che
        continuare la guerra, mentre il popolo accusava sempre meno velatamente
        i capi militari di essersi lasciati comperare dall&apos;oro del La Tr&#xE9;mouille.
        La ritirata dalla Borgogna fu precipitosa, accompagnata da episodi gravissimi
        di indisciplina e - in ragione della prosperit&#xE0; della celebrata
        zona vinicola - punteggiata da infami saccheggi. La rapidit&#xE0; della
        ritirata permise tuttavia in qualche modo ai Confederati di salvare la
        faccia.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:pierino.esposti@gmail.com">pierino.esposti@gmail.com</a></font></font></p>
</body>
</html>
