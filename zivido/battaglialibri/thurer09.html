<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>La
        battaglia di Marignano, 13/14 settembre 1515</b><br>
        Avessero insistito nell&apos;assedio di Digione, i Confederati non sarebbero
        stati giocati da Luigi XII&#xB0; che, in quel momento, si trovava davvero
        in un vicolo cieco: la Francia invasa da due parti, dagli Svizzeri e dagli
        Inglesi, l&apos;esercito disorientato, i capi militari discordi &#x2026; Quando,
        tuttavia, entrambi gl&apos;invasori si furono ritirati, il Re riprese a carezzare
        quel che fu il sogno di tutta la sua vita: l&apos;annessione della Lombardia.
        Ma i suoi rinnovati preparativi vennero troncati dalla morte, il Capodanno
        del 1515. Gli succedette sul trono il ventenne Francesco I&#xB0;, colui
        che sarebbe stato il grande, brillante, glorioso Re di Leonardo da Vinci
        (che onor&#xF2; e ospit&#xF2; in Francia negli ultimi anni di vita
        del prodigioso artista) e ad un tempo l&apos;infelice protagonista del duello
        tra Francia e Spagna, impegnate entrambe nella conquista dell&apos;Italia.
        Francesco riusc&#xEC; anzitutto ad attirare Venezia dalla sua parte,
        per modo di poter prendere la Lombardia in una tenaglia. La defezione
        della Serenissima dalla Lega santa incit&#xF2; il cardinale Schiner
        a raddoppiare gli sforzi per consolidare l&apos;alleanza che comprendeva, ora,
        gli Svizzeri, l&apos;Imperatore, il Duca di Milano, la Spagna e il Pontefice.<br>
        A Lione venne concentrata la forza francese; si trattava del pi&#xF9;
        bell&apos;esercito che fosse mai stato messo su piede di guerra: cinquantacinque
        mila uomini, dei quali quindici mila a cavallo, settanta pezzi di artiglieria
        pesante e trecento cannoncini trasportabili a dorso di mulo; con stupore
        si poteva poi notare che l&apos;Imperatore, malgrado l&apos;alleanza con il papa,
        aveva consentito alla Francia di assoldare mercenari sulle sue terre,
        circa seimila lanzi chiamati &quot;Bande nere&quot; dal colore delle armature
        e delle bandiere. Quale direzione avrebbe preso il formidabile esercito?
        Il Giura, con la conseguente invasione della Confederazione? La pianura
        del Po? Se lo chiesero per primi e ansiosamente i capitani degli Svizzeri
        che provvidero a rafforzare le loro cittadelle fortificate verso la Francia
        e a guarnire i passi tra il Monte Bianco e gli sbocchi verso la pianura,
        a Susa, Pinerolo, Saluzzo. Ma il Re li gioc&#xF2; abilmente: mand&#xF2;
        piccoli contingenti verso i passi pi&#xF9; noti e che gli Svizzeri presidiavano,
        mentre con il grosso dell&apos;esercito in cinque giorni di marce forzate valicava
        l&apos;Argentera e giungeva a Cuneo, la sua artiglieria pesante veniva trasportata
        in Italia attraverso il Monginevro, quindi Fenestrelle e Torino. I Francesi
        erano di nuovo in Italia!.<br>
        Francesco aveva cercato di riconciliarsi con gli Svizzeri, mediante denaro
        e pensioni, ma senza rinunciare a Milano n&#xE9; riconoscere il trattato
        di Digione. Impossibile, dunque, un&apos;intesa; inevitabile il ricorso alle
        armi. I Confederati ebbero una volta di pi&#xF9; l&apos;impressione di essere
        beffati e sprezzati dal Re di Francia, dalla malafede e dall&apos;arroganza
        dei Francesi; da ci&#xF2;, l&apos;odio contro quella nazione. Venezia era
        considerata un altro covo di astuzie e di perfidia; l&apos;Imperatore consentiva
        al nemico di arruolare soldati tra i suoi uomini; Leone X si barcamenava
        tra la Lega e Francesco, preoccupandosi piuttosto di ingrandire la potenza
        della sua famiglia che non di dare direttive energiche all&apos;esercito pontificio;
        soltanto gli Spagnoli erano in armi, sul confine tra Milano e Venezia.
        Gli Svizzeri si sentirono ancora una volta abbandonati. Per maggior disgrazia,
        la discordia entr&#xF2; anche nelle loro file; i Cantoni gottardisti
        decisero di rinunciare al Piemonte e di ritirarsi nella Lombardia, alla
        difesa di Milano, cio&#xE8; di scegliere la tattica del combattimento
        in aperta campagna, mentre i Bernesi volevano tenere le montagne, persuasi
        che con minor numero di uomini si potesse produrre al nemico un guasto
        maggiore; proponevano inoltre di mandare un contingente armato in Savoia,
        prendendo cos&#xEC; i Francesi alle spalle; avvertivano finalmente che,
        in caso di rifiuto delle loro proposte, le truppe di Berna sarebbero rincasate
        per la via pi&#xF9; breve; proposte e propositi militarmente intelligenti,
        politicamente disgraziati &#x2026; Prevalse il parere dei Cantoni centrali,
        i Bernesi dovettero rinunciare alle postazioni lungo i piedi delle Alpi,
        il duca di Savoia cominci&#xF2; a fare opera di mediazione per un incontro
        bonale tra il Re e i capi elvetici. Gli Svizzeri si ritirarono su Vercelli,
        poi su Novara e Milano; avevano rinunciato a difendere il Piemonte, avevano
        mancato l&apos;occasione di impedire, almeno, la congiunzione delle truppe,
        della cavalleria e dell&apos;artiglieria dei nemici; erano in pi&#xF9; irritati
        perch&#xE9; non arrivava il soldo della Lega, n&#xE9; le campagne
        lombarde, stremate da tante guerre e devastazioni, potevano offrire occasione
        a rinnovati saccheggi. Tra qualche episodio di ammutinamento, le truppe
        dei Cantoni cittadini ripiegarono su Arona, lungo il Lago Maggiore, di
        dove molti soldati, per mancanza di denaro e per la crescente miseria,
        partirono verso i loro paesi d&apos;origine. I Cantoni montanari, invece, si
        stabilirono tra Milano, Varese e Sesto Calende.<br>
        Si diffondeva tra gli Elvetici un pericoloso sentimento di rassegnazione,
        la convinzione dell&apos;insuccesso e una sorta di represso furore; soltanto
        Uri, Svitto e Glarona, pi&#xF9; tardi anche Lucerna, sembravano decisi
        a tutto, poi che rappresentavano le costanti di una tradizione gottardista;
        il Re, informato regolarmente di tutto, intensific&#xF2; le trattative
        e pot&#xE8; finalmente incontrare, a Gallarate (8 e 9 settembre) i comandanti
        elvetici, Ne usc&#xEC; il nefasto &quot;Trattato di Gallarate&quot;
        con il quale Francesco accettava di pagare le quattrocento mila corone
        previste nell&apos;armistizio di Digione, pi&#xF9; altre trecento mila che
        il Duca di Milano non era mai riuscito a mettere insieme, malgrado le
        sue nuove imposte; gli Svizzeri, per&#xF2;, rinunciavano alle conquiste
        fatte con la spedizione di Pavia e alla protezione di Massimiliano, al
        quale il Re accord&#xF2; un nuovo ducato in Francia e la mano di una
        nobildonna francese. Peggio: i Bernesi e il loro partito si dissero pronti,
        per altre trecento mila corone, a sgombrare anche le terre ticinesi, la
        Val d&apos;Ossola e la Valtellina, annullando cos&#xEC; d&apos;un tratto i risultati
        secolari della politica transalpina dei Cantoni posti sotto il San Gottardo.
        Gli antagonismi, egualmente secolari, tra citt&#xE0; e montagne e la
        natura dei patti di alleanza dei nuovi arrivati con i Cantoni forestali
        spiegano ampiamente tanto la mentalit&#xE0; dei capi responsabili, quanto
        le vergognose concessioni di Gallarate. Berna e le citt&#xE0; sue amiche,
        con il pretesto della validit&#xE0; del trattato gallaratese, rimpatriarono
        i loro contingenti.<br>
        In Lombardia rimasero soltanto i gottardisti, pi&#xF9; gli Zurigani
        condotti dal fiero e incorruttibile Marco R&#xF6;ist, discesi in Italia
        per ordine della Dieta; pieni di sdegno e di furore erano i rimasti, offesi
        dalla condotta dei Bernesi, esasperati per l&apos;abilit&#xE0; di Francesco
        I&#xB0;, memori pi&#xF9; che mai di una politica transalpina che era
        costata sacrifici immensi a tante generazioni della loro gente; per essi,
        la Lombardia era conquista legittima, andava quindi difesa una volta ancora.
        Ricevuti rinforzi, il 10 settembre entrarono in massa a Milano. Persino
        entro la citt&#xE0; divamparono una volta ancora le discordie a proposito
        dell&apos;opportunit&#xE0; di accettare o meno le decisioni di Gallarate;
        fu il cardinale Schiner a comporre quelle ultime discordie; persuase Zurigani
        e soldati di Zugo - gi&#xE0; pronti a rimpatriare - a unirsi agli altri;
        mise in opera la sua singolare eloquenza, ma anche la sua astuzia divulgando
        notizie inesatte o esagerate; riusc&#xEC; a far tacere i risentimenti
        interni e le discordie fratricide, orientando rancore odio e furore in
        una sola direzione, cio&#xE8; contro i Francesi, e facendo un fascio
        di ragioni politiche e religiose, di prestigio, di gloria e di potenza.
        La battaglia che si preparava sarebbe stata cos&#xEC; davvero una lotta
        &quot;nazionale&quot;: una parte della nazione degli Svizzeri contro la
        schiacciante potenza della nazione dei Francesi. Non pi&#xF9;, finalmente,
        una zuffa di mercenari.<br>
        Francesco I&#xB0; era giunto a sud-ovest di Milano, s&apos;era accampato a Marignano,
        dove provvedeva a fortificarsi con trincee, fossati e palizzate; era il
        terreno, presso il villaggio di Zivido, sul quale nell&apos;antichit&#xE0;
        i Romani avevano costituito una loro colonia. Il Re disponeva di circa
        quaranta mila uomini, pi&#xF9; altri venti mila che tenevano i territori
        occupati, di una cavalleria mobilissima e di una potente artiglieria;
        attendeva inoltre, di giorno in giorno, l&apos;arrivo degli alleati veneziani.
        Gli Svizzeri erano venti mila, non potendo contare n&#xE9; sugli Spagnoli
        n&#xE9; sulle truppe pontificie-fiorentine. Tre volte pi&#xF9; numerosi
        i nemici, dunque, e molto meglio armati; se la battaglia di Novara era
        stata, si pu&#xF2; ben dire, l&apos;ultima del medio Evo, questa che s&apos;annunciava
        era la prima dell&apos;et&#xE0; moderna, grazie appunto all&apos;arma moderna
        e decisiva: l&apos;artiglieria.<br>
        Le prime scaramucce si ebbero il pomeriggio del 13 settembre, mentre i
        capi militari stavano riuniti in consiglio nel Castello sforzesco; il
        cuoiaio zurigano Rodolfo Rahn allarm&#xF2; tutti con la notizia che
        si stava gi&#xE0; combattendo sotto le mura di Milano; Francesco aveva
        mandato un corpo di cavalleria in esplorazione verso la citt&#xE0; e
        contro di esso s&apos;erano subito avventati gli Svizzeri. All&apos;allarme rispose
        per primo il cardinale Schiner; sapeva che il miglior mezzo per trascinare
        in combattimento gli esitanti - i capi di Zurigo e di Zugo, in particolare
        - consisteva nello scatenare la battaglia: essa avrebbe travolto tutti
        nel suo impeto fatale. Balzato a cavallo, il cardinale fu tra i primi
        a slanciarsi fuori di Porta Romana - la sua porpora splendeva al sole
        come una bandiera di sangue - tosto seguito dai Cantoni primitivi e dai
        Glaronesi. Gli Svizzeri si accorsero immediatamente che si trattava in
        fondo di uno scontro tra avamposti, i capitani pensarono che sarebbe stato
        pi&#xF9; prudente rinviare la lotta al mattino seguente, ma ormai la
        febbre del combattimento li aveva travolti; chi poteva arrestare le schiere
        che marciavano in avanti, verso Lodi, in assetto di battaglia, incalzate
        dalla logica appassionata della morte?<br>
        L&apos;esercito del Re stava su tre linee, tra Milano, Lodi e il corso della
        Roggia Nuova che &#xE8; un braccio naturale del Lambro; nel triangolo
        tra la strada, Santa Brera e Zivido c&apos;era anzitutto l&apos;avanguardia, comandata
        dal Connestabile di Borbone che l&apos;aveva allineata verso Milano, a San
        Giuliano; il corpo centrale o massa d&apos;urto era intorno a Santa Brera agli
        ordini dello stesso Re; la retroguardia, comandata dall&apos;Alen&#xE7;on,
        stava indietro, verso Marignano; per le fortificazioni e i trinceramenti
        erano stati utilizzati numerosi corsi d&apos;acqua, le paludi, i canali d&apos;irrigazione.
        Gli Svizzeri marciavano dunque in disordine sullo stradale di Lodi; nelle
        vicinanze di San Donato, ripiegarono nella campagna; la sera s&apos;avvicinava,
        sarebbe stato conveniente rinviare lo scontro, ma come trattenere la massa
        ormai lanciata? Di fronte al nemico, i Confederati si ordinarono finalmente
        in tre corpi, tenendo al centro il borgomastro di Zurigo, Marco R&#xF6;ist,
        che dirigeva il grosso delle truppe. Come sempre, prima d&apos;ogni battaglia,
        essi s&apos;inginocchiarono per una breve preghiera; il condottiero Werner
        Steiner di Zugo raccolse per tre volte una manciata di terra e ne asperse
        i morituri con la formula tradizionale: &quot;Nel nome del Padre, del
        Figlio e dello Spirito Santo, questo sar&#xE0; il nostro cimitero!&quot;;
        risuonava intanto feroce il grido di guerra dei cantoni forestali, lugubremente
        punteggiato dai corni delle Alpi e dalle cannonate dei Francesi, e in
        quello spaventoso clamore i Confederati si buttarono sul nemico. L&apos;artiglieria
        apriva vuoti paurosi nelle loro file, ma essi ritennero, come a Novara,
        di poter raggiungere i cannoni, impegnare il corpo a corpo e rivolgere
        l&apos;armi terribili contro l&apos;avversario; tuttavia, le cose andarono diversamente,
        poi che il Trivulzio e il duca di Borbone investirono di fianco gli Svizzeri
        con la cavalleria pesante; questi ultimi riuscirono ancora una volta ad
        averne ragione, sbaragliando cos&#xEC; l&apos;avanguardia francese e inseguendola.
        Si giunse allora allo scontro tra le due masse centrali, in particolare
        tra gli Svizzeri e i Lanzi tedeschi delle bande nere, che i Confederati
        odiavano a morte (la cronaca riporta episodi inauditi di crudelt&#xE0;,
        da una parte e dall&apos;altra, che conferma siffatto odio bestiale &#x2026;);
        la battaglia dur&#xF2; sino a notte, continu&#xF2; furiosa al chiarore
        della luna fin verso la mezzanotte, quando la fosca luna di settembre
        si vel&#xF2; sulla carneficina. In complesso, la prima fase della lotta
        era stata favorevole agli Svizzeri: l&apos;avanguardia francese disfatta, il
        grosso costretto ad indietreggiare, dodici pezzi d&apos;artiglieria e molte
        bandiere si trovavano ora nelle mani dei Confederati.<br>
        Il resto della notte fu insolitamente freddo; gli Svizzeri, che avevano
        guadato fossati e canali e si erano inzuppati fino alle ossa, soffrivano
        ancora pi&#xF9; il freddo; inoltre, non avevano da mangiare, da bere,
        non potevano accendere fuochi, rintracciare gli sbandati. Decisero di
        rimanere sul campo di battaglia, malgrado tutto, per conservare i vantaggi
        ottenuti nella lotta; i corni di Uri chiamavano spettrali nelle tenebre,
        a rianimare i disperati e ad ammonire chi tentasse di prendere il largo.<br>
        Quando, il mattino del 14, la pugna venne ripresa, il Re aveva completamente
        riordinato il suo esercito; richiamata l&apos;avanguardia, l&apos;aveva incorporata
        nella massa centrale, schierando davanti artiglieria e fanti, e tenendo
        indietro, nascosta, la cavalleria. Due, tre volte gli Svizzeri lanciati
        all&apos;assalto vennero respinti. Allora, un&apos;ala dei Confederati tent&#xF2;
        la manovra di aggiramento che a Novara aveva determinato la vittoria;
        essa, per altro, non riusc&#xEC;, sventata dalla strategia del Re e
        da un fatto nuovo e decisivo: tanto i montanari quanto Francesco I&#xB0;
        attendevano rinforzi; quelli dal Papa (truppe accampate a Piacenza), questo
        dagli alleati veneziani; ora, il grido che dai confini della pianura annunciava
        il sopraggiungere di nuove truppe era il temuto &quot;San Marco!&quot;;
        quella che stava disegnandosi ancora quale vittoria della Lega si trasformava
        cos&#xEC; in una dolorosa disfatta. Il generale veneziano Alviano teneva
        il suo esercito a Lodi; nella notte, aveva ricevuto l&apos;ordine di portarsi
        avanti, e ora, sul primo mattino, sorretta la retroguardia francese che
        stava sbandando, si gettava contro il fianco destro dei Confederati. Credettero
        essi che l&apos;intero esercito di Venezia ruinasse loro addosso, mentre in
        realt&#xE0; si trattava soltanto di alcuni reggimenti. Nello stesso
        momento, il Re scopriva la cavalleria che avventava il centro della contesa;
        essa apr&#xEC; una breccia tra gli Svizzeri; gli alfieri di Uri, di
        Svitto, dei valorosi Grigionesi caddero nel sangue e con essi cadde la
        speranza di raddrizzare le sorti della lotta.<br>
        Venne allora decisa la ritirata su Milano. Quando i Francesi poterono
        irrompere indisturbati, ai loro occhi si present&#xF2; uno spettacolo
        miserando e nobile ad un tempo: tutti gli Svizzeri sfuggiti al fuoco delle
        artiglierie e alle violenze dei lanzi s&apos;erano disposti in quadrato; al
        centro, tenevano i cannoni strappati dal fango delle paludi e che sospingevano
        o trascinavano a forza di braccia; sulle spalle, portavano i loro feriti
        e le bandiere, e cos&#xEC; - composti, dignitosi, a passo lento, in
        un ordine molto pi&#xF9; efficace di quel che avessero il giorno innanzi
        - marciavano verso settentrione. La leggenda vuole che Francesco I&#xB0;,
        preso da ammirazione, come gi&#xE0; alcuni decenni prima il Delfino
        di Francia a San Giacomo sulla Birsa, desse l&apos;ordine di rispettare i valorosisconfitti
        che si ritiravano; ma &#xE8; leggenda: la verit&#xE0; &#xE8; che
        i vincitori si diedero immediatamente a braccare i dispersi che, raggiunti,
        vennero trucidati senza piet&#xE0;; trecento Zurigani che s&apos;erano rifugiati
        in un convento a San Giuliano vennero cannoneggiati e, poi che resistevano
        anche alle artiglierie, bruciati insieme con l&apos;edificio che li proteggeva.<br>
        I morti di Marignano non si poterono mai contare; le cifre tramandate
        dalla tradizione sono discordi, ma si calcola il loro numero a circa dodici
        mila, una cifra spaventosa; per decenni la pianura fu cosparsa di ossa.
        Il grosso dei superstiti ripass&#xF2; le Alpi; a Milano, rimasero poco
        pi&#xF9; di duemila uomini a presidio del Castello che resistette ancora
        per un mese.<br>
        &quot;Battaglia di giganti&quot; defin&#xEC; Marignano il maresciallo
        Trivulzio, aggiungendo che, a settant&apos;anni d&apos;et&#xE0; e dopo aver partecipato
        a diciotto campagne, non poteva rammentare lotta pi&#xF9; tremenda e
        grandiosa di quel supremo duello con gli Svizzeri. Cos&#xEC; nella tragedia
        di Zivido si chiudeva tutto un periodo di espansione degli Svizzeri e
        di lotte europee, e a un tempo un secolo della loro storia militare.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></p>
</body>
</html>
