<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>La
        pace e l&apos;alleanza con la Francia</b><br>
        L&apos;11 ottobre, dopo che Massimiliano ebbe consegnato il castello agli assedianti,
        contro la volont&#xE0; della guarnigione svizzera (che ottenne la garanzia
        di ritirarsi indisturbata con i suoi feriti), il Re Francesco I&#xB0; fece
        il suo ingresso trionfale a Milano. Il corteo di colui che su di una moneta
        coniata a ricordo della battaglia si chiam&#xF2; orgogliosamente &quot;Primus
        domitor Helveticorum&quot; - il primo che abbia domato gli Svizzeri -
        sanzionava anche esteriormente il trionfo dei Francesi e l&apos;abbandono della
        Lombardia da parte dei Confederati; e subito contingenti francesi si spinsero
        fino a Tresa, molestarono Lugano, saccheggiarono Locarno, decisi a riprendere
        anche le terre sotto il San Gottardo. I Cantoni primitivi, in un ultimo
        slancio disperato, inviarono immediatamente rinforzi a Bellinzona, Locarno,
        Lugano, senza attendere le discussioni della Dieta e decisi a difendere
        i frutti della loro secolare politica gottardista; allora, le truppe francesi
        ripiegarono su Milano.<br>
        A occidente, invece, cio&#xE8; nella Val d&apos;Ossola, la perdita fu irreparabile
        e definitiva; Francesi e lanzi licenziati dal Re s&apos;erano diretti su Domodossola,
        dove Giovanni von Diesbach, figlio dello Scoltetto di Berna, si affrett&#xF2;
        a consegnare ai Francesi le chiavi della cittadina, non senza aver ottenuto
        un compenso in sonante denaro (&quot;nit ohn Geld&quot; annot&#xF2;
        un cronista confederato); questo fatto, connesso con la simpatia che il
        Diensbach nutriva per la Francia dove era stato allevato quale &quot;paggio&quot;
        di corte, fece definire la cessione come un secondo tradimento: &quot;il
        tradimento di Domodossola&quot;; &#xE8; evidente che fu la mancanza
        di chiaroveggenza - in certi Cantoni - sull&apos;importanza strategica ed economica
        della vallata a sacrificarla, staccandola per sempre dalla Svizzera. La
        Dieta, riunita subito dopo Marignano, prese talune decisioni che sembravano
        annunciare il proponimento di riconquistare la Lombardia e di continuare
        la guerra contro Francesco I&#xB0;: levata di un esercito di ventiquattro
        mila uomini, pi&#xF9; stretta alleanza con l&apos;Imperatore, ecc. Ma furono
        decisioni non seguite dai fatti; praticamente, i Cantoni che non avevano
        partecipato alla &quot;battaglia dei giganti&quot; e che non sentivano
        la politica della Lombardia rinfocolarono la scissione che gi&#xE0;
        esisteva tra gli Svizzeri, sostenendo l&apos;opportunit&#xE0; di concludere
        la pace con il Re e accettando le proposte che quest&apos;ultimo liberalmente
        aveva fatto balenare, grazie alla mediazione del duca di Savoia. I Cantoni
        occidentali che costituivano il partito della pace ebbero facile gioco
        quando arriv&#xF2; in Svizzera la notizia che il grande alleato dei
        Confederati, colui per il quale lo Schiner aveva imposto la campagna del
        1515 e la pugna di Marignano, Papa Leone X&#xB0; aveva abbandonato gli
        alleati e, seguendo una politica di doppiezza e di &quot;utile particulare&quot;,
        s&apos;era riconciliato con Francesco, l&apos;aveva incontrato a Bologna, gli aveva
        ceduto Parma e Piacenza chiavi dell&apos;Emilia, in cambio di certe egoistiche
        concessioni per s&#xE9; e per la famiglia Medici.<br>
        I Cantoni occidentali avviarono cos&#xEC; trattative, a Ginevra, con
        i rappresentanti del duca di Savoia; la loro base era il nefasto Trattato
        di Gallarate, che veniva completato con un progetto di alleanza tra il
        Re e gli Svizzeri. Chiaro che i Cantoni sull&apos;asse del San Gottardo, dai
        primitivi fino a Zurigo, a Basilea, a Sciaffusa, non volessero accettare
        le conclusioni di Ginevra; ne venne una nuova, grave scissione tra gli
        Svizzeri, che i nemici della Francia cercarono di approfondire; l&apos;Imperatore
        si diede da fare, il Re d&apos;Inghilterra Enrico VIII&#xB0; cominci&#xF2;
        a staccarsi dalla politica di Francesco(al quale aveva lasciato fino allora
        mano libera), la Spagna avvi&#xF2; nuovi preparativi di ostilit&#xE0;.
        Sopra tutti, per&#xF2;, con accanimento implacabile, il cardinale Schiner
        si gett&#xF2; in frenetiche trattative: dal Tirolo, dalla Svevia, da
        Costanza, con l&apos;Imperatore, gli Svizzeri, il Re d&apos;Inghilterra, onde mettere
        insieme una nuova alleanza contro l&apos;odiato sovrano dei Francesi. La maggioranza
        dei Cantoni e il Vallese - ribelle al suo Principe-Vescovo - accettarono
        nel gennaio del 1516 le proposte stipulate a Ginevra e poco dopo il denaro
        che Francesco vers&#xF2; per la spedizione di Digione e le campagne
        del 1515 in Italia. Le potenze avverse alla Francia si appoggiarono allora
        sui cinque Cantoni gottardisti e sui Grigioni; un nuovo esercito venne
        arruolato e posto agli ordini dell&apos;Imperatore Massimiliano; dai Grigioni
        pass&#xF2; nel Tirolo e, sempre guidato e infervorato dallo Schiner,
        giunse sotto le mura di Milano. Dentro la citt&#xE0; stavano gi&#xE0;
        mercenari svizzeri, assoldati da Francesco tra i Cantoni occidentali,
        onde il rischio di una nuova guerra fratricida; per fortuna, tanto gli
        assedianti quanto gli assediati, avviliti per la mancanza di denaro e
        di viveri, finirono per sciogliersi e per avviarsi verso i loro villaggi
        al di l&#xE0; delle Alpi. La campagna di Marignano, drammatica e gloriosa
        ad un tempo, si chiudeva cos&#xEC; con questo vergognoso episodio, indice
        della squallida politica di coloro che soltanto con triste ironia si chiamavano
        ancora &quot;confederati&quot;.<br>
        Trionfava dunque la Francia, malgrado un ultimo tentativo del cardinale
        Schiner che, tra Impero, paesi bassi, Inghilterra, Spagna, si agitava
        onde costituire una lega &quot;universale&quot; contro di essa. Nel tardo
        autunno del 1516, a Friburgo, venne firmato tra gli Svizzeri e il Re di
        Francia un trattato di pace e di alleanza: il Re s&apos;impegnava a versare
        le quattrocento mila corone di Digione, pi&#xF9; altre trecento mila
        per la campagna conclusa a Marignano; ai Cantoni e loro alleati veniva
        riconosciuta una pensione annua di duemila ducati; ai Confederati, rispettivamente
        alle Leghe Grigie, restavano le terre del Ticino, quelle del Sottoceneri,
        la Valtellina e Chiavenne, salco che - nel termine di un anno - i primi
        non preferissero un ulteriore versamento di trecento mila corone, con
        la rinuncia ai territori di l&#xE0; del San Gottardo.<br>
        Ci si pu&#xF2; domandare perch&#xE8; Francesco I&#xB0; abbia avanzato
        proposte tanto generose; la ragione &#xE8; la stessa che gi&#xE0;
        dopo San Giacomo sulla Birsa (1444) aveva indotto il futuro Luigi XI&#xB0;,
        allora Delfino, a un&apos;intesa con i vinti: arruolare soldati tra quei robusti
        montanari per i quali il servizio mercenario costituiva la sola industria
        possibile; Francesco riusc&#xEC; inoltre a fare degli Svizzeri, fino
        allora intesi a molestare e a invadere periodicamente la Lombardia, i
        suoi neutrali defensori. Egli ricevette con i pi&#xF9; alti onori il
        capo di Zugo, G. Schwarzmurer, e quello di Friburgo, Peter Falk, recatisi
        a Parigi per sigillare il trattato di pace e, dimenticando che i due ambasciatori
        avevano svolto per il passato una politica antifrancese, li colm&#xF2;
        di sontuosi donativi. Il comandante Schwarzmurer mor&#xEC; pochi mesi
        dopo aver rassegnato il suo rapporto alla Dieta, e due anni pi&#xF9;
        tardi scomparve anche il Falk, travolto da una tempesta mentre navigava
        verso la Terra Santa.<br>
        L&apos;accordo tra il Re e la Lega elvetica entr&#xF2; in vigore nel 1521:
        l&apos;alleanza assicurava alla Francia la fornitura di sei mila fino a sedici
        mila uomini; siffatta capitolazione, insieme alla pace perpetua, costitu&#xEC;
        la base delle relazioni franco-svizzere sino alla Rivoluzione, cio&#xE8;
        per oltre due secoli e mezzo. Un Cantone soltanto si rifiut&#xF2; di
        osservarla, Zurigo, e grazie all&apos;azione patriottica e cristiana di Ulrico
        Zwingi; il cappellano dei Glaronesi era tornato dalle campagne d&apos;Italia
        profondamente sconvolto; molti cittadini di Zurigo, indignati come lui,
        biasimavano pubblicamente gli speculatori delle pensioni straniere, i
        beneficiari di regali del Re, i soldati che non avevano esitato a depredare
        le chiese. Parole insolite di condanna si levavano dalla Zurigo di Zwingli,
        delle quali si trova un&apos;eco nella dolente annotazione del cronista di
        Zugo, Werner Steiner: &quot;Avessimo seguito pi&#xF9; intensamente i
        suoi moniti, ci sarebbero state risparmiate molte sciagure; chi non crede,
        deve imparare ai propri danni, quand&apos;&#xE8; troppo tardi per evitarli&quot;.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></p>
</body>
</html>
