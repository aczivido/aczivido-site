<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>La
        questione centrale: libert&#xE0; oppure potenza? Lega o imperio?</b><br>
        Venne dunque dall&apos;esterno l&apos;imposizione a cessare una politica da grande
        potenza, ma essa corrispondeva anche all&apos;interno carattere della Lega.
        Sarebbe perci&#xF2; errato il ragionamento di chi attribuisce all&apos;avversit&#xE0;
        di un crudele destino, che ha nome Marignano, il fatto per cui la Svizzera
        non sia diventata una potenza europea; si deve piuttosto dire che il breve
        periodo della grandezza militare fu un&apos;avventura che contraddiceva al
        carattere stesso della Confederazione; in cambio di conquiste territoriali,
        gli Svizzeri smarrirono il senso del loro piccolo Stato.<br>
        La Confederazione era nata quale alleanza di minuscole e libere comunit&#xE0;
        che si assicuravano reciprocamente certi aiuti, entro determinati limiti
        e confini; verso mezzogiorno, ad esempio, i trattati di alleanza dei cantoni,
        ma non di tutti, impegnavano l&apos;aiuto sino al Monte Piottino (Pl&#xE0;tifer);
        pi&#xF9; a sud, si sarebbe dovuto discutere, caso per caso. La preoccupazione
        fondamentale dei primi Confederati era tuttavia la libert&#xE0; delle
        loro vallate o delle loro citt&#xE0;. Anche le guerre del primo secolo
        d&apos;indipendenza erano state lotte per la libert&#xE0;, contro i tentativi
        di assoggettamento e contro il mondo feudale. Quando gli Svizzeri presero
        Zugo non lo tennero quale paese di conquista, ma se ne fecero un&apos;alleata,
        come gi&#xE0; si &#xE8; detto.<br>
        Ma cento anni dopo il Morgarten, le primitive preoccupazioni s&apos;erano affievolite
        e la saggezza d&apos;un tempo era dimenticata; occupata l&apos;Argrovia nel 1415,
        gli Svizzeri le imposero la loro &quot;signoria&quot;, non le concedettero
        n&#xE9; la dignit&#xE0; di Stato eguale ai loro, n&#xE9; la possibilit&#xE0;
        di un autogoverno. I Cantoni &quot;signori&quot; mandavano nei paesi di
        nuova occupazione i governatori (Fogti), scelti per turno, i quali davano
        scarico alla Dieta della loro amministrazione. Per una politica di dominio
        ci si era dunque allontanati dai principi della Confederazione.<br>
        L&apos;impresa d&apos;Italia giunse come inattesa occasione di grandezza; gli Svizzeri
        agirono senza dubbio saggiamente rinunciando a spezzettare la Lombardia
        in tanti piccoli baliaggi - come avvenne invece nelle terre ticinesi -
        e preferendo la forma del &quot;protettorato&quot; sul Ducato di Milano.
        Ma, fosse stato il Duca uomo d&apos;altra tempra, capace di difendersi dalla
        politica aggressiva del Re di Francia, come sarebbe potuto continuare
        il &quot;protettorato&quot;? Non sarebbe venuto il giorno della riscossa
        milanese? Anche senza la disfatta di Marignano, dunque, si sarebbe giunti
        un giorno o l&apos;altro alla prova che una Confederazione di piccoli Stati
        affatto autonomi non aveva la possibilit&#xE0; di governare un grande
        territorio quale la Lombardia o, pi&#xF9; ancora, l&apos;Italia settentrionale;
        e ci&#xF2; che n&#xE9; il Machiavelli n&#xE9; il Guicciardini non
        compresero, ma che aveva capito bene l&apos;ambasciatore fiorentino Vettori.
        Con la spedizione di Pavia era stato facile assoggettare tutta l&apos;Italia
        subalpina, dal Veneto a Genova; non egualmente facile a una lega di minuscole
        repubbliche, con mentalit&#xE0; e preoccupazioni divergenti, il dirigere
        politicamente e militarmente un cos&#xEC; vasto paese. Lo prov&#xF2;
        subito la decisione dei cantoni occidentali, guidati da Berna, di abbandonare
        il Piemonte di fronte a Franceso I&#xB0; e di disertare l&apos;impresa italiana;
        n&#xE9; forza alcuna avrebbe potuto trattenerli; in base all&apos;alleanza
        tra i cantoni ognuno interpretava a modo suo l&apos;offerta di pace del Re
        e ognuno decideva di conseguenza. In due parole, gli Svizzeri non avevano
        una politica estera.<br>
        Tutt&apos;altra cosa nello Stato unitario, in particolare nell&apos;unit&#xE0;
        francese rafforzata dall&apos;assolutismo della monarchia e dalla energia di
        un Re autoritario quanto intelligente; l&#xE0; si perseguiva una solo
        politica, tenacemente con l&apos;astuzia o con la forza, e tutte le possibilit&#xE0;
        dello Stato venivano piegate allo scopo. I Cantoni confederati non rinunciavano
        invece per nessuna cosa al mondo alla libert&#xE0; di decisione, non
        arrendendosi mai e per nessun motivo a uno &quot;stato di necessit&#xE0;&quot;
        politica o militare. Nella condotta della guerra, lo stesso criterio:
        ogni Cantone i suoi capi, e la truppa tenuta a obbedire ai sui capi e
        al governo cantonale, nn ad altri. Sarebbe stato necessario in Lombardia
        un esercito permanente, con un comando unico; esso avrebbe tenuto in rispetto
        i Francesi anche durante l&apos;inverno, quando i passi alpini coperti di neve
        e il pericolo delle valanghe trattenevano al di l&#xE0; delle Alpi i
        Confederati. Ma era misura addirittura inconcepibile, per gli Svizzeri
        di allora.<br>
        (Solamente verso la met&#xE0; del secolo scorso, con la trasformazione
        della &quot;Confederazione di Stati&quot; in un moderno &quot;Stato federativo&quot;,
        riconobbero i Cantoni la necessit&#xE0; dell&apos;unit&#xE0; nell&apos;esercito
        e nei comandi; da quel momento, tutta la difesa venne accentrata, con
        i suoi problemi di istruzione, di armamento, di gerarchia, di mobilitazione,
        di condotta operativa e di bandiera; agli stendardi dei Cantoni venne
        sostituita la bandiera federale svizzera; in caso di guerra, l&apos;unit&#xE0;
        &#xE8; ancor pi&#xF9; salda, grazie alla nomina di un generale).<br>
        Un&apos;altra circostanza facilit&#xF2; la vittoria dei Francesi. Essi disponevano,
        come gi&#xE0; s&apos;&#xE8; detto, di numerosa artiglieria. Era l&apos;arma
        nuova, frutto delle scoperte e delle invenzioni del Rinascimento, ed era
        l&apos;arma decisiva; Marignano lo dimostr&#xF2; clamorosamente. Ma per costituire
        un parco d&apos;artiglieria occorrono capitali ingenti e unit&#xE0; tecnica,
        cose impossibili nella Confederazione d&apos;allora, possibili invece al Re
        che sapeva impegnare tutta la nazione per lo sforzo bellico in corso.<br>
        (La sopra accennata trasformazione dello Stato nel 1848 ha consentito
        alla Svizzera l&apos;unit&#xE0; della politica estera e l&apos;unit&#xE0; costantemente
        aggiornata degli armamenti. Con ci&#xF2;, non si &#xE8; intaccato
        profondamente il principio del federalismo; i 25 piccoli Stati confederati
        sono sempre la fonte della libert&#xE0; che conservano quasi inalterata
        nelle faccende della loro politica interna, della loro cultura, della
        scuola, della polizia e in altri campi ancora. E tuttavia si deve aggiungere
        che le circostanze della vita internazionale, i problemi politici ed economici
        che le ripetute crisi del mondo hanno imposto alla Svizzera tendono a
        limitare sempre pi&#xF9; la sovranit&#xE0; dei cantoni e la stessa
        libert&#xE0; dei cittadini, in favore dello Stato, cio&#xE8; del centralismo
        economico e amministrativo).</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></p>
</body>
</html>
