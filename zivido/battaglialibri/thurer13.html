<html>
<head>
<meta name="GENERATOR" content="Microsoft FrontPage 3.0">
<title>Georg Thurer - Guido Calgari &quot;Marignano, fatale svolta della politica svizzera&quot;</title>
<style type="text/css">
A:link, A:visited { text-decoration: none; color:#0000ff }
A:hover { text-decoration: underline }
</style>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','https://www.google-analytics.com/analytics.js','ga');

  ga('create', 'UA-656806-1', 'auto');
  ga('send', 'pageview');

</script>
</head>
<body bgcolor="#FFFFFF">
<tr>
  <td></td>
</tr>
<table width="100%" border="0" cellspacing="0" cellpadding="0">
  <tr>
    <td width="25%">
      <p><font face="Verdana, Arial, Helvetica, sans-serif" size="-7" color="#FFFFFF">o</font></p>
    </td>
    <td align="right" valign="top" width="75%">
      <p><font size="2" face="Verdana, Arial, Helvetica, sans-serif"><b>La Battaglia
        sui libri</b></font></p>
    </td>
  </tr>
  <tr>
    <td width="25%" align="left" valign="top">
      <p><font face="Verdana, Arial, Helvetica, sans-serif" size="1" color="#800000">Georg
        Thurer<br>
        Guido Calgari<br>
        <br>
        <b>Marignano,<br>
        fatale svolta della<br>
        politica svizzera<br>
        <br>
        </b>Alcuni fatti e alcune<br>
        riflessioni per i<br>
        giovani Confederati,<br>
        nel 450&#xB0; della<br>
        battaglia 1515-1965<b><br>
        </b><br>
        1965<br>
        Comitato per la celebrazione<br>
        del 450&#xB0; di Marignano<br>
        Talacker 16, 8022 Zurich<br>
        Composizione, stampa e<br>
        rilegatura: Huber &amp; Co. AG,<br>
        Frauenfeld. <br>
        Zincotipi: Schwitter AG. Zurich<br>
        Stampato in Svizzera.</font></p>
    </td>
    <td align="left" valign="top" width="75%">
      <p align="JUSTIFY"><font face="Verdana, Arial, Helvetica, sans-serif" size="1"><b>La
        condotta del cittadino e del guerriero</b><br>
        Non dobbiamo trascurare, nelle cronache del tempo di Marignano, l&apos;evoluzione
        del costume morale del singolo cittadino. Le guerre, come osserva esattamente
        Emilio D&#xFC;rr &quot;permettevano in genere un larghissimo impiego delle
        principali qualit&#xE0; nazionali: genere di vita semplice, senza pretese,
        e innato valore militare. Gli arruolamenti per il servizio estero, poi,
        servirono ad ottenere contrattualmente privilegi commerciali e di comunicazioni
        negli Stati vicini. Sono, questi, motivi materiali quasi superiori, radicati
        solidamente in quel potente e traboccante materialismo che &#xE8; caratteristico
        di un&apos;epoca tutta esteriorit&#xE0;, la quale non solo apr&#xEC; nuove
        fonti di guadagni e di oro, ma stava per spezzare ben presto in un modo
        o in un altro i vecchi vincoli religiosi&quot;.<br>
        Discordia nella Lega, dunque, nei cantoni, nei governi e nelle popolazioni;
        la Dieta non disponeva di sufficiente autorit&#xE0; per imporre disciplina,
        data la forma associativa dello Stato; ma, purtroppo, nemmeno i suoi rappresentanti,
        i Capi dei cantoni, godevano di quell&apos;autorit&#xE0; morale che permettesse
        di tenere in freno le folle. &quot;Cos&#xEC; gli Svizzeri partivano
        in massa, a loro piacimento, secondo l&apos;abitudine di quasi cinquant&apos;anni,
        incuranti della loro responsabilit&#xE0; o senza preoccuparsi degli
        interessi politici reali della Confederazione, senza darsi pensiero di
        sapere se non si sarebbero scontrati con Confederati o magari con un loro
        proprio compaesano del campo avverso. Questa indisciplina del popolo era
        stata certamente facilitata dalla corruzione politica delle classi dirigenti,
        poich&#xE9; rappresentanti audacemente egoisti e spregiudicati delle
        stesse si erano eccessivamente solidarizzati coi sistemi materiali allora
        in vigore negli Stati esteri per il reclutamento degli eserciti europei,
        quali partigiani e favoreggiatori, quali agenti di arruolamento, fornitori
        di truppe e capitani, quali beneficiari di pensioni pubbliche e segrete,
        di stipendi, di noli e donativi (Miet und Gaben), come allora si diceva
        di solito &#x2026; Cos&#xEC; si ebbe allora in Svizzera una politica estera
        torbida e falsa, un misto di interessi realistici, di simpatie calcolate
        o impulsive, d&apos;egoismo robusto e basso delle folle e degli individui.
        In questa situazione, tutto quanto il paese ebbe in qualche modo la sua
        parte di responsabilit&#xE0;&quot;. (D&#xFC;rr)<br>
        Nella letteratura popolaresca dell&apos;epoca, specie in quella che mette capo
        alla Riforma, si trovano critiche, deplorazioni, biasimi, ironia; la lettera
        di Zwingli agli antichi Confederati, esortante a tornare alla seriet&#xE0;
        morale delle origini della Svizzera, fu diffusa ovunque e suscit&#xF2;
        ondate di discussioni; ancor oggi, si legge come un capolavoro di oratoria
        civile e morale; cronisti dell&apos;epoca parlano con disgusto di taluni capi
        che senza faticare molto, cio&#xE8; grazie all&apos;oro straniero, &quot;posson
        portare giubbe rosse e cappello&quot;; si voltassero per aria, &quot;pioverebbero
        dalle loro tasche ducati e corone che sono il prezzo del sangue di figli,
        fratelli, cugini e cari amici tuoi&quot;. Quale decadimento, in verit&#xE0;!
        I nipoti di quei Confederati che nel 1291 avevano cacciato i magistrati
        corrotti e venali, ora si lasciavano comprare dai Principi d&apos;Europa ai
        quali vendevano la giovent&#xF9; dei loro villaggi.<br>
        Tornavano ogni tanto alla memoria talune patetiche esortazioni dell&apos;eremita
        del Ranft, Nicolao della Fl&#xFC;e; si alzavano aspre, nello stesso senso,
        le rampogne dello Zwingli; sulle scene delle citt&#xE0; venivano rappresentati
        lavori teatrali e farse che mettevano alla gogna il mercenario fanfarone,
        i nuovi ricchi delle pensioni straniere, la Lega asservita al denaro,
        e contrapponevano a quelle scene l&apos;austerit&#xE0; dei fondatori della
        Svizzera; il gioco scenico del &quot;Tell di Uri&quot;, nato allora, intendeva
        stimolare la riflessione del popolo intorno allo squilibrio dei valori
        che insozzava tutta la vita elvetica.<br>
        D&apos;altra parte, alcuni umanisti si dilettavano in raffronti tra la Confederazione
        d&apos;un tempo e le &quot;polis&quot; dell&apos;antica Grecia o la &quot;Res publica
        dei Romani&quot;, nella pietosa illusine che gli esempi potessero determinare
        una rinascita di virt&#xF9; civiche e morali.<br>
        E&apos; da rilevare finalmente come il contatto con l&apos;Italia dell&apos;umanesimo
        abbia influito positivamente, quale raffinamento del gusto, ansia di belle
        cose, arricchimento della cultura, sui pi&#xF9; sensibili tra i Confederati;
        basta fare i nomi dello Zwingli, dello scrittore, artista e magistrato
        bernese Niklaus Manuel, del lanzo estroso Urs Graf.</font></p>
    </td>
  </tr>
</table>
<table width="100%" border="0" cellspacing="0" cellpadding="0">
  <tr>
    <td>
      <hr noshade="" size="1">
    </td>
  </tr>
  <tr>
    <td align="center" valign="top">
      <p><font face="Verdana, Arial, Helvetica, sans-serif" size="1" color="#0000FF"><a href="thurer01.html"><b>indice
        libro</b></a><b> -<a href="battaglialibri.html"> indice sezione</a> - <a href="../archivio.html">archivio</a></b></font></p>
    </td>
  </tr>
  <tr>
    <td>
      <hr noshade="" size="1">
    </td>
  </tr>
</table>
<p align="center"><a href="../../index.html" target="_top"><img src="../ppplogoacz.jpg" width="61" height="95" border="0"></a><br>
  <font size="1" face="Verdana, Arial, Helvetica, sans-serif">sito di propriet&#xFFFD;
  della <a href="../../index.html" target="_top"><font color="#0000FF">Associazione
  Culturale Zivido</font></a><br>
  <font color="#0000FF"><a href="mailto:webmaster@aczivido.net">webmaster@aczivido.net</a></font></font></p>
</body>
</html>
